'''Essaid At Maamar''' d yiwen umedyaz atrar, d amyaru azwaw i yettidiren di tmurt n Lalman. Yedder u yeqqim d azwaw n tidett.


[[Image:Essaid At Maamar2.jpg|right|400px|thumb|'''Essaid At Maamar''']]


Tamedyazt ines tgerrez aṭas, u nettaf deg isefra ines yakw ayen yaɛnan tazwawt; yewwi-d af ṭaqa n isental, ger wid yecqan tazwawt. Essaid At Maamar iseqdac tamedyazt-is s uzawan i wakken ad yejbed tamezzuɣt n win a s-id-iḥessen,  ur llan ara aṭas i zemren ad xedmen akken. Taẓuri ines meqqret ama di tazwawt iquren i yettmeslay, ama deg umgarad n isental ɣef i d-ittawi deg isefra ines, ama d Tayri, Tawacult, Imdukal, Ineɣmasen d inaẓuren izwawen imucaɛen am [[Wp/kab/Muḥend Besaɛud|'''Besaɛud Muḥend Arab''']], [[Lunis At Mengellat|Lunis At Mengellat]], [[Lunis Lwennas Maɛṭub|Lwennas Maɛṭub]], Σli At Ferḥat ([[Ideflawen|Ideflawen]])... atg.  Aseḥrireb af tutlay tamaziɣt d tazwawt, i nettaf nezeh di tmedyazt-is.     
 
Essaid At Maamar issufɣ-ed yiwen uḍebsi usid s w-azal-is, isem-yas : '''I kečč a Lunnas'''. D tajjmilt i ucennay [[Lwennas Maɛtub|Lwennas Maɛtub]]. 

Daɣen Essaid At Maamar yettsuqul-ed  si tutlayin tiwerdanin(tiberraniyin), ladɣa  seg talmanit, imi yettidir di tmurt n Lalman. ɣef umedya, llant kra n tmucuha yettwasnen di tmurt aki, i yuran watmaten '''Grimm'''. Yerra-tent-id ar tutlayt tazwawt, admega d [[Hänsel und Gretel|Hänsel akw d Gretel]], iwimi yefka ismawen izwawen: '''Ḥmiṭuc  d Duduc''', akw d Aschenputtel neγ '''Cendrillon''', iwimi isemma : [[Cendrillon|'''M-iɣiɣden''']]. Essaid At Maamar, ula d netta yettaru timucuha s tazwawt. Ger tid i yettwasnen d '''Tiɣimit deg tiɣilt n wedrar'''. Essaid At Maamar yettaru aṭas imagraden, isefra, akw d idrisen deg ismal uzeṭa n Internet, ladɣa deg asmel n tasekla: '''imyura.net'''. Atnan izwal n kra n tmucuha, tijmilin, idrisen akw d isefra n Essaid At Maamar :


:'''Si yiwen ɣer mraw''' 
:'''Amulli ameggaz''' 	
:'''I kečč a dda Muḥ''' 		
:'''M-iɣiɣden'''		
:'''Ḥmiṭuc d Duduc deg teẓgi n ṭlam''' 		
:'''In-asen daɣen ayagi'''	
:'''Tawenza yurğan talalit'''
:'''I kečč ay Azwaw'''	
:'''Ciao Bello Tiselgin'''
:'''Tiɣimit deg tiɣilt n wedrar'''


Atan amek i llan idrisen nsen, i d ittwaksen seg asmel n tasekla, [[Wp/kab/imyura.net|'''imyura.net''']]. 


== Ciao Bello (Tiselgin) ==

Sɣur [[Essaid At Maamar|Essaid At Maamar]] 


:Yemma-k m'akken tmeğğed tsuɣ,
:ay Ameẓyan a mmi acuɣer ad aɣ-teğğeḍ.
:zriɣ d nekk i d ssebba.
:D nekk i yeddmen amennuɣ,
:akken deg tlelli ad teddreḍ,
:tilelli ɣef yemmut baba.
:amezian.jpg
:Amcum ul-is ɣur-neɣ yerka,
:ulac anida ur ɣ-itekka,
:seg tallit akka i s-d-cfiɣ.
:A mmi tkecmeḍ aẓekka,
:ɣef tmurt n yeqbayliyen uzekka,
:d ledzayer n tirga ur neffiɣ


:Tiselgin ay ucbiḥ, tiselgin ay ucbiḥ,
:ma d tiɣrit ulac w´ur teqṛiḥ.

:ɣef wacu tkecmeḍ aẓekka a mmi,
:iban fiḥel akk acimi,
:nezṛa zṛan akk medden.
:I tuffɣa n tidet ar melmi,
:aql-aɣ nettrağu arumi,
:ad yefsi tid icudden.

:Arumi yid-s ur d-yelhi,
:neɣ ma yesɛerq-as lewhi,
:idammen-ik tura uraden.
:A ccix n wayen ur nelhi,
:tidet ɣur-k a tt-ncedhi,
:imi-k yes-s ur d-itedden.

:Tiselgin ay ucbiḥ, tiselgin ay ucbiḥ,
:ma d tiɣrit ulac w´ur teqṛiḥ.

:A tidet ffer nezṛa-kem,
:nezṛa ansi d-tekkiḍ a lhem,
:ssneɣ-k ay amcum ḍurreɣ.
:Tamettant d-tuzneḍ teddem,
:axxam ur yeqqim d ilem,
:abrid n tafat a t-ḍefreɣ.

:Mmi yeɣli d ameɣnas,
:ma d nekki d izem aɣilas,
:tenɣam-t imi ɣ-tugadem.
:Tekkatem-aɣ s lmus s ṛṛṣas,
:zṛiɣ ad teɣlim yiwen wass,
:ur tezmirem ara a ɣ-tfakkem.

:Tiselgin ay ucbiḥ, Tiselgin ay ucbiḥ,
:ma d tiɣrit ulac w´ur teqṛiḥ.

== Si yiwen ɣer mraw (10) ==

Sɣur [[Wp/kab/Essaid At Maamar|'''Essaid At Maamar''']]


Yella yiwen wergaz yezmer ad yini fell-as wemdan, wagi d tidett d yiwen. Ass-mi yesla s tmacahutt-nni n winna iḍargen tala, ira ad iɛaned ɣur-s akken a d-slen yes-s medden ula d netta ɣas ma di texnasin, acku d awezɣi yesla yella win neɣ tella tin i d-yuddren ulamma yiwet n tikkelt isem-is ama yelha neɣ dir-it. Akken yewweḍ ɣer tala teqquṛ tɛebbuṭ-is, ur yezmir ara ad yeẓmi tamment-is, ihi yeqqim kann akken yisem-is yemḍel ddaw wakal, yeɣli ssenğaq-is.

Ulac akk amdan yecfan yemlal-d kra n wass tmeṭṭut n yiwen-agi war tadist.Asali uɛebbuḍ ɣur-sen am weskar n tkeṛṛust: „ Mmdel allen-ik ay amdan! Bren tasarut! Lldi allen-ik! Yekker zzhir”.

Netta yiwen-agi mačči d tineslemt i t-yeğğan  yessefrụṛux war tilisa neɣ d axxam i ira a t-yeččaṛ d dderya, acku iḥemmel ayagi neɣ dacu, ala. Ira ad yesfeḍ tilin n uwezɣi akken a d-addren medden isem-is. Diɣ netta seg mi yessaweḍ rrebg ɣer tagust, yessebruruḍ irennu, uɣalen yemdanen ttadren-d isem-is, maca ulac win neɣ tin i iheddṛen fell-as awal aziḍan, ḥala rregmat i yessawalen deffir weɛrur-is.

Argaz tewqeɛ deg-s tmellat, yerra-tt i truẓi uqeṛṛu, yessefk ad yaweḍ asirem-is, ad mmeslayen fell-as medden ayen yelhan. Dacu i s-d-yurew useqdec n wallaɣ-is? At zik qqaṛen: “ Rrbeḥ ur tezriḍ ansi, ur tezriḍ melmi a d-yas“, qqaṛen daɣen: “ Ma yebɣu zzheṛ-ik a d-yerzu fell-ak, a k-yini ṛebbi: Ṭṭef ihi i k-in-yettḥazen!”.

Ula d yiwen-agi d anamek n inzan-agi i d-yerzan fell-as, tekcem-as-d yiwet n tekti s amelɣiɣ-is, din din yessemlal-d arraw-is s umata tikket tamezwarut, yenna-yasen: Azekka ɣas ssirdet udemawen-nwen! “Yerna yesfeḍ-as i yiwen deg-sen imiren axlul s tecdaṭ n ubeṛnus-is”.

Arrac: Ilmend n wacu yessefk ad iriden wudmawen-nneɣ?

Dacu yedṛan ɛni a baba?

Tazwara ira a sen-yuqem tamuffirt, maca nutni ggumman ad brun i wawal, ṛzan-as aqeṛṛu-is s yesteqsiyen-nsen, yuɣal yenna-yasen: Azekkayen d ssuq, dda Bussaɛd n at Nnger nekra-t, nekra-t akken a nawi izgaren di tkamyunt-is, meqqaṛ ad teddum ula d kunwi ma yeggra-d ɣer deffir wemḍiq, ad tekksem lxiq.

ɣas akken arraw-is ur kcimen ara aɣerbaz ( lakul ), ur ɣrin ara yakk taɛṛabt, maca akken d-yeffeɣ wawal-agi n yinig ɣer ssuq seg imi n baba-tsen, zeḍmen fell-as akken ma llan, ḥebbant, ssudnent rnan cnan-as-d tizlitt-nni n “ Ṭalaɛa lbeddṛu ɛalayna”, mlalen “lmuhağiṛin” d “elansaṛ”.

Rnan sin wuḍan-nni war taguni i ten-sɛeddan, ma yeggan bururu, nutni xaṭi. Azekkayen yewweḍ-d dda Bussaɛd n at Nnger ɣer zdat wexxam, yessekr-d yakk adrum s usiwel d ujijjeq n tnaqust n tkeṛṛust( aṣuni ).

Yiwen-nni yelha-d d yezgaren, yessuli-ten wa deffir wayeḍ ɣer tkamyunt, akken iwala yegra-d wemḍiq, yenna-yasen i warraw-is: Tezṛam a tarwa, iqiṭunen-inna n giguẓ nesɛa ɣef tencirt meṛṛa ččuṛen. Ad awen-fkeɣ mraw ( 10 ) n tesdatin ( dqayeq ), win ur d-nettawi ara seg igenni neɣ si tɣerɣeṛt aqiṭun-is i iriran, tebra yemma-s ma yuli-tt! Ur ilaq ara a s-nedṛeg takamyunt i wergaz.

Dda Bussaɛd ihuz aqeṛṛuy-is, am akken ira a s-yini neɣ yenna-yas s usenɛet-nni, d tidet a mmi, kečč trebbaḍ arraw-ik! Dacu kan awal-agi ur d-yeffiɣ ara deg imi-s, ihi yiwen-agi ngum yewwiḍ asirem-is, werɛad slan imeẓẓuɣen-is yemmeslay fell-as wemdan ayen yelhan, maca d tikli, acku dagi isawem-it...

Arrac ikcem-iten lḥir, serrḥen s tazla s iqubac “ iɛfiren”, ččuṛend turin-nsen akken yessefk ngum tuffɣa n yiṭij d rriḥa tasemmamt.

Lewhi n tẓa ( 9 ) n tesdatin uɣalen-d akk glan-d yid-sen  s iqiṭunen ḥala yiwen gar-asen i d-yewwin alibuḍ.

Akken iwala baba-s alibuḍ-nni ger ifassen-is, yenna-yas: A k-rnuɣ kra n tesdatin, lemmer ur d-ttawiḍ ara la droite (ayeffus), yeğğa-k umitṛu ( tamacint)!

Tenṭeq-d tmeṭṭut-is kan akka s leḥkaṛ, acku nettat ur tezmir ara i leɛyaḍ, m´ulac a s-d-teɣli tadist, tenna-yas : Ur ḥwağen ara yakk iqiṭunen neɣ ayen nniḍen, ulac akk dacu a d-rren, sin wussan d sin wuḍan ur ččin ara ula d yiwet n telqimt n weɣrum.

Yiwen : Aha erreẓ akka s yinna, m´ur tebɣiḍ ara ad rẓeɣ amgerḍ-im s tɛekkazt-agi ! Kemm tettḥebbireḍ kan ɣef warraw-im, i lemmer ad beccen yezgaren takamyunt n wergaz!!!

ɣas akken isawem-it tikkelt nniḍen, maca ur t-yesnemmer ara dda Bussaɛd, yečča sakin times deg ul-is.

Akken yessuli argam di tmeṭṭut, iɛedda-d lkuṛṭaj n teslit, yessuli arraw-is s uɣiwel s izgaren, yeldi-d tawwurt n zdat, yeṭṭef taɛekkazt-is ger netta d ucifuṛ, yenna-yas :

Ddimaṛi a dda Bu, ddimaṛi!

Tebɛen zzedwa-nni n teslit, mmi-s-nni yuɣal-d yewwid yid-s ayeffus, maca iseffeṛ-as wewtul.

Deg webrid yekker-itt hetwir, yeqqaṛ-as yiwen-nni i dadda-s Bu: Kksiliṛi, kksiliṛi a dda Bu, err-as m´ulac “poids mort”, a neddubli mmi-s n leḥṛam-inna!

Dda Bussaɛd yessɛedday “les vitesses” s ufus-is ayeffus, netta yesɛadday-itent s tɛekkazt s ufus-is azelmaḍ.

Arrac-nni deffir ṛwan zhu akken iwata rnan dduklen-asen lfuṛuḥ akken yeqqaṛ yiwen.

Deg yiwet n tikkelt ufan-d iman-nsen ger tmeɣra, lkuṛṭaj n teslit, iḍebbalen, rrekban n tkamyunt, tiɣratin, abrid ɣer ssuq war ma yettu wemdan izgaren “ Aɣrum, acriḥ, aqenduṛ si Xincla”.

Wwḍen ɣer wanda msebḍan iberdan, mgaraden abrid uɣen nutni d teslit.

Akken ssawḍen ɣer ssuq, rsen-d am nutni am yezgaren, kecmen akken ɣer ṛṛehba.Yiwen wergaz n taddart-nsen yettẓalla, yezwar-iten mi yewweḍ ɣer ssuq. Ameẓẓallu-agi yezga yeččufu i lɣaci aqenduṛ, d tagi i d tafellaḥt-is.Win ira a t-ikellex, a s-iwet kra n tsegnatin s lehduṛ, sakin a t-yer am ssaɛa yeqqen deg ufus-is, s anda i s-yehwa a t-yawi neɣ a t-yerr.

Maca yiwen-nni ulac melmi i s-icuf aqenduṛ, acku ulac akk deg wacu i t-yeḥwağ yerna yenna-yas i wul-is, fiḥel ma wwiɣ ddnub n lkasaṛna-inna n warraw-is. Ameẓẓalu-agi yal ssuq d netta i d amezwaru ɣur-s. Dacu yettgabaṛ wemcum?

Yettlus aqenduṛ d acebḥan am winna n Joseph Ratzinger ( Benoît XVI ), ireffed-it-id  seg tecdaṭ-nni n zdat seg idaṛṛen ḥala ma d ddaw temgerṭ-is, yettadam nnig wayen i wumi zemren yecwariyen n izembyal n yeɣyal di sin.Widak akk yeznuzun di ssuq wa yessen-it, wa yetteddu a t-yissin. Iles-is ziḍ am tamment, yettmeslay s yisem n nnbi d ṣṣuḥaba, ladɣa ttqadaṛen-t akken llan. Ansi iɛedda ad yeččaṛ afus-is s wayen a yessiweḍ s iciwi-s, da ad yeddem semmus ( 5 ) n tfirsin, da d arḍel n lmeɛjun, dahi d taqeṛɛett n uberyanti...atg. Mi teččuṛ telwaḥt-nni yettaken anzi ɣer tin n ubilduziṛ mar a tali, ad iɛeddi yakk fell-asen, yeqqaṛ-asen ğğiɣ-ken di sslama n ṛebbi, ihi ar ssuq d-iteddun ma yekteb uxellaq „ ɛezza wa ğella“!

Ass-nni wissen dacu n wugur i t-yewten, ifaq-as yiwen seg widak-nni yeznuzun di ssuq, netta argaz-nni d yiwen i d-asen-yessnen i at ddemyaṭi-agi, iwala-t mi yettɛemmiṛ tijujtin, yeğğa-t akken d-yelha yettarra ṣṣerf i yiwen wemɣar, yessenser idaṛṛen-is.

Yessaked kan umeẓẓallu-nni ɣer deffir-s, yufa yedfeṛ-d wergaz-nni leɛqab-is yerna s tazla. Iɣawel isurrifen-is, yurar-itt amzun iḥar kan, acku yugad a tt-yesfiq ɣef yiman-is.

Akken yeffeɣ si ssuq, yekcem ɣer ṛṛeḥba n yezgaren, yuɣal yetteddu kan s ttawil, ur yugad ara yakk sakin a t-id-yelḥeq wergaz-nni seg wakken yeɛqel-it d amuḥṛic, yeẓra yessefk ad yili wemdan am winna ɣur-s isalli llan ataṣ n imeẓẓulla yellan am netta di ssuq.

Lemmer a d-yeğğ tagnitt kan tamecṭituḥt sselɛa-s, ad tedṛu yid-s am win yetteklen ɣef wemcic ad as-iɛas turin. Akken yessuli leḥsab-is i teffeɣ, argaz-nni yuɣal s amḍiq-is. ɣas ma akukru yeffeɣ seg ul n umeẓẓallu, maca icekkaben-is ttergigin. Yessaweḍ-it sidi-s ɛebdelqadeṛ Ğilali almi d zdat yiwen-nni n taddart-is d warraw-is yellan di ṛṛeḥba, teɣli-yas yakk sselɛa-nni i d-yuker si tergigit-nni yugaren tin n tkekkuct. Lemmer teqqim sselɛa-nni tuzzar kra n tegnitt tamecṭuḥt di tɣerɣeṛt, talli imiren a tt-rren yezgaren d rmim.

Seg wakken isuɣ weɣyul di lebḥer, yezlem yiwen-nni yiwet n tkebbanit kan seg ubaṭayu-nni yesɛa, zeḍmen ɣef lerbaḥ-nni yeɣlin, din din rran tiɣawsiwin s imeḍqan-nsnen, tissegnit mačči teqqim tuzzar, am akken ssulin-as i umeẓẓallu aɛebbuḍ am win yessalay baba-tsen i yemma-tsen, yeddem tadist n sselɛa.

Akken tɛedda tegnitt-nni, tebṛeq deg igenni, tezlez tmurt akka acemma, yessawel rrɛud, smermɣen yakk yezgaren, beccen yeɣyal ɣef yiwet n tikkelt, terwi, tebberwi. Acuɣer?

Yewweḍ-d lawan ideg yesla yiwen-nni yemmeslay fell-as wemdan ameslay yesnecṛaḥen ul-is, yenna-yasen umeẓẓallu-nni i warraw-is: Umedra! Umedra! Ad yeḥrez ṛebbi baba-twen i ken-id-yessufɣen d imuḥṛicen! Tettuṛebbam yerna d tidett a tarwa!

ɣlin-as-d imeṭṭawen si tmendit i yiwen yerna seg imiren ur yeqqim ara d yiwen kan, yuɣal d mraw ( 10 ). Yegray-as-d yiwen wezger ur t-yezzenz ara, ɣas akken mačči d ayla-s yezgaren, s lijaṛa i ten-ikes, ɛeddan-d d yiwen uɛessas mi d-uɣalen s axxam, iseddq-as-t.

Yenna-yas ujenniw-is, ali s ufella n tqubett, yuli, yenna: Atan ay aɛessas, wagi d lmektub-ik, ayen yebɣun yili, anef ad yili! Ulac ataṣ n wussan am assa.

Tameddit yečča imensi s sekksu d bibṛas, acku ur wwiḍen s axxam almi d tikli ad yeɣli yiḍ, ɣef ayen ur tessew ara tmeṭṭut-is ikerciwen d dewwaṛa i d-yuɣ si ssuq.

Yessuli kan učči, yefser iman-is deg usu ad yeṭṭes, ula d ilibuḍen-nni d-yewwi mmi-s seg iqubac ur ten-yeɛriḍ ara ma zgan-as-d, yesred, yeɛya.

Akken isers iɣsan-is, yesla i usiwel n umeẓẓallu-nni i d-yemlal di ṛṛeḥba. Yusa-d akken ad iẓer ma yella ifaq –as d tukarḍa i d-yuker sselɛa-nni si ssuq neɣ ala, acku netta d ameẓẓallu yessnen awal n ṛebbi-s akken yessefk, yugad ad slen at taddart s rredmat-is.

Seg akken ɣur-s asirem ameqqṛan daɣen ulac dacu yezṛa fell-as mraw ( 10 ), yewwi-as-tt-id ansi yeṛɣa lebḥeṛ, yenna-yas: Arraw-ik llah ibarek leɛmeṛ ẓriɣ akk di ddunit ssiɛqat i ten-yecban u yerna ẓriɣ daɣen ur zzmiren ara ad ffɣen akka llan lemmer argaz lɛali n aba-tsen ur yeɣlib ara sputnik deg wenṭag d leqfaza. Seg wass-mi d-cfiɣ i yemma-s n ddunnit, ssawḍeɣ-d axxam-nwen, “ladɣa ya ḥesṛa baba-k ad yeṛḥem ṛebbi iɣsan-is” d axxam n lmumnin u kečč akken i k-ssneɣ mačči d lɛaṣi i telliḍ. Yak teẓriḍ daɣen ula d kečč mebla ma nniɣ-ak kra, mačči d lɣaci i yettagaden medden, yewɛeṛ ma iḥeqqeṛ-ik lğamaɛ, wexxam n ṛebbi.

 

Yerra ad as-yini s temdyazt-is, d lɛib ad slen medden s umeẓẓallu am nekk ffɣeɣ lemdaheb i ṛbeɛṭac, sseṛ-iyi a k-yesseṛ baba ṛebbi! Mraw ( 10 ) ur yeẓri anida tterḍiqen-t, ulac akk ɣur-s isalli n wayen yedṛan di ssuq, maca seg mi i d-as-yenna umeẓẓallu yak teẓriḍ daɣen ula d kečč mebla ma nniɣ-ak kra, yerra-yas tiririt, yennay-as:Ẓriɣ, ẓriɣ a sidi, ɣas kkes anezgum i wul-ik yerna a k-iɛuz ṛebbi ɣef imeslayen-agi n at ṣwab d lḥeṛma!

Amakraḍ-nni yuɣal  s talwit deg ul s axxam-is, mraw ( 10 ) yewwi ti&i&it deg uqeṛṛuy-is teḥma, yekcem s usu. ɣas akken yebred, yeɛya, maca ggummant ad qqnent wallen-is, yesseqdac allaɣ, yettnadi ad yaf ɣef wacu i s-d-yemmeslay umeẓẓallu-amakraḍ. Akken d tiki ad teflali tafat, d lawan ad yali wass, iɣil yufa-d tidett yellan.

Amakraḍ-ameẓẓallu m´akken d as-d-yemmeslay ɣef warraw-is yerna yessegray-as-d awal-nni n yewɛeṛ ma iḥeqqeṛ-ik lğamaɛa, yenna-yas wul-is, ufiɣ-tt-id tura. Yegzi ira a s-yini, kunwi d tawacult igerrzen ladɣa lemmer a tt-rnum taẓallit.

Tigzi yakk d tiḥeṛci dduklent deg allaɣ-is am akken qqaṛen at zik: “ Dduklent Sala d Mala, ṭṭfent abrid ɣer tala”. Yessak-id arraw-is qeccuc, meccuc imiren, wellhen iqeṛṛay-nsen metwal tazuliɣt, bdan taẓallit s ssunna, ẓullen lefjer.

Uɣalen mraw ( 10 ) d warraw-is ur d-tt-nejmaɛen ara yakk seg weḥnunef ɣef igertyal n lğamaɛ. Argaz yeğğa yiwet n tamart taberkant, lemmer ad yekcem yes-s ɣer lğennet lemmer tella, ulawen n imezdaɣen-is ad uɣalen d ixxamen n rrebrab d tugda yerna ttesbiḥ ger ifassen-is ma d icenfiren-is am tyuẓaḍ mar a s-qaqayent seg uslebleb n wawal n ṛebbi-s d weḥmad deg-s. Arraw-is irennu-yasen yiwen uxuni taɣur-i deffir tẓallit n lɛica. Uɣalen zeddigit ɣef zik, yal ass n lğemɛa d ucaf yerna „tweḍayen“ daɣen sḍis ( 6 ) n tikkal deg ass, ssiriden timeccacin-nsen.

Yal ass ttnernin di tegzi akken ttnernin di lqed, ẓran, faqen, ldint wallen-nsen, slan amzun walan amek i d-yessensar wuccen iman-is zdat icenga-s yal mar a yewḥel s tikci ufus n ṛebbi-s.

Ḥemmlen-t akken ḥemmlen James Bond wid yettwalin isura-s, acku ayen iran yella neɣ yedṛa, taggara ad tafeḍ yemnaɛ s lqedṛa n ṛebbi-s yerna ulac win yeddan di lğeṛṛa-s imiren ur yuɣalen ara ula d netta d mraw ( 10 ) mačči d yiwen kann.

Dacu d-yeggran tura a t-id-yini wemdan?

''Anadi, tifin''.

Yella ulac win yettmeslayen fell-as, yuɣal ansi iɛedda, ḥala ɣur-s i yessenɛaten akk iduḍan.

A wer uɣalen widak iḥemmel wul am netta!


== Amulli ameggaz ==


Sɣur '''Lunis & Essaid At Maamar'''




Anaẓur-nneɣ Σli At Ferḥat (Ideflawen ) yesmed assa n 16.01.2007  semmusan ( 50 ) iseggasen, ilmend umulli-yagi nessaram-as ayen akk ziḍen di tmeddurt: Teɣzi n tudert, tazmert “afud“ igerrzen, talwit, asnulfu n tezlatin yessenququlen ulawen yakk d wayen akk yugaren aya.

 
[[Image:Σli At Ferḥat.jpg|right|150px|thumb|[[Wp/kab/Ideflawen|'''Σli At Ferḥat Ideflawen''']]]]


Abrid yenjeṛ ɣer zdat, ur d-tegri deg imeslayen.

Ugur i d-yusan nerna-t, a s-nezger ɣas yessawen.

Idles tura izger tilas, ay arrac ideflawen!

Idles tura izger, ay arrac ideflawen!

♪♪♪

A tterya tata tata ta tata tata, a tterya tata tata ta tata.

A tterya tata tata ta tata tata, a tterya tata tata ta tata.

♪♪♪

 

Abrid yenjeṛn ɣer zdat, zelgen-t yir imdanen.

Ugur i d-yusan nerra-t, yugar idurar deg usawen.

Wtemt agejdur a lxalat, ṣkeṛ kečč a Σli ideflawen!

Wtemt agejdur a lxalat, ṣkeṛ kečč a Σli ideflawen!

♪♪♪

Ala lala lala la lala lala, ah ya lala lala la lala.

Ala lala lala la lala lala, ah ya lala lala la lala.

♪♪♪

 

Sdenden-itt a Σli nukni njaḥ, anef-aɣ kan aql-aɣ nenṭeṛ!

Lemmer ad nadin medden ɣef  ṣṣeḥ, ad afen acuɣer i nettmenṭeṛ.

Widak yettnadin lerbaḥ, d wid yettnezgumen i plus tard.

A win yettnadin lerbaḥ, ekk-ed nnig les 12 salopards!

♪♪♪

Ah ya lala lala la lala lala, ah ya lala lala la lala.

Ah ya lala lala la lala lala, ah ya lala lala la lala.

♪♪♪

 

Ekk-ed nnig-sen ad tawḍeḍ, anida ur d-yegri yedles!

Ur ttkukru gezzer tɣezzeḍ, aql-ak ur tesɛiḍ iles!

Ul-ik ɣas akken a t-ččeḍ, yak a mimmi ad terwuḍ iḍes.

Ul-ik ɣas akken a t-ččeḍ, yak a mimmi ad terwuḍ iḍes.

♪♪♪

A tterya tata tata ta tata tata, a tterya tata tata ta tata.

A tterya tata tata ta tata tata, a tterya tata tata ta tata.

♪♪♪

 

 

 

Ad terwuḍ iḍes ad thenniḍ, ad yekkfu weɣbel fell-ak.

Akka akka mar a d-takiḍ, a d-tafeḍ trebbaḍ leḥnak.

Lemmer tidett a tt-twaliḍ, ad treggmeḍ ddin yemma-k.

Lemmer tidett a tt-twaliḍ, ad treggmeḍ ddin yemma-k.

♪♪♪

A la lala lala la lala lala, a la lala lala la lala.

A la lala lala la lala lala, a la lala lala la lala.

♪♪♪

 

Ad treggmeḍ ddin yemma-k, tabiyirt ur d-tegri ur telli.

Ass-mi tettrebbiḍ leḥnak, idemmeṛ yeswa-tt Σli.

Kečč tewwiḍ akk adrim d ayla-k, netta yessuli aqacuc n tlelli.

Kečč tewwiḍ akk adrim d ayla-k, netta yessuli aqacuc n tlelli.

♪♪♪

A tterya tata tata ta tata tata, a tterya tata tata ta tata.

A tterya tata tata ta tata tata, a tterya tata tata ta tata.

♪♪♪

 

Aqacuc n tlelli yebna, deg-s yeḥrez idles ad yedder.

Deg wennar n tẓuri yenna: ḥala yes-s ad tali Lezzayer.

Σli ideflawen yecna, ccah yeɣza ma issekkeṛ!!!

Σliluc-nneɣ yecna, yehwa-yas ccah issekkeṛ!!!

Afeddix-is mer yeḥla, talli atta teḥla Ledzayer.

♪♪♪

Uhu huhu huhu hu huhu huhu, huhu huhu huhu hu huhu.

A tterya tata tata ta tata tata, a tterya tata tata ta tata.

Uhu huhu huhu hu huhu huhu, huhu huhu huhu hu huhu.

A tterya tata tata ta tata tata, a tterya tata tata ta tata.

♪♪♪

== I kečč a dda Muḥ ==

D tajmilt s usefru i w-meɣnas amuqran n tmaziɣt d timuzɣa [[Wp/kab/Muḥend Besaɛud|'''Besaɛud Muḥend Arab''']], sɣur umadyaz d umayaru [[Wp/kab/Essaid At Maamar|'''Essaid At Maamar''']].

'''Dda Muḥ'''


Deg yisem-ik meṛṛa nessen, ɣas udem-ik yeffer tura.

Am arezg n imeɣnasen yemmuten ur ẓrin kra.

Ttxil-k a dda Muḥ in-asen, ɣas akka mmuten,

deg ulawen i yefren i tufra!

 

***

 

Isem-ik tameddurt teṭṭef-it, ɣas tamettant teddem, tegla.

Dda Lmulud steqsi-t, s yess-k ma yella w´ur nesla!

Attah ihi tiririt: Yella yiwen yella ulac-it,

Yella wayeḍ ulac-it yella.

 

***

 

Aẓẓ ɣer Ṭahaṛ! Ad ak-yini: ɣas lemmer tessusmeḍ ad temteḍ.

Ṣubb seg at Yiraten d at Yanni, ɣef Lwennas tesfeqdeḍ!

A tin-tafeḍ a yettɣenni, yezzuzun aqcic-nni,

Massnsen ad t-issineḍ.



***

 

Ddukel-t akken s umata, dlu-t ɣef Taweṣ Uɛemṛuc!

Mar a ken-id-twali di tlata, amzun rzan fell-as yakk leɛṛuc.

A wen-tesbuḥru s tciṭa, ulawen ad kkren ɣer tyita,

ur ken-itett ubeɛɛuc.

 

***

 

A dda Muḥ kečč tqedceḍ, deg tegrawliwin tesɛeddaḍ.

Ula si Fṛansa trewleḍ, Buxeṛṛuba d aṣeggad.

Ẓriɣ adaṛ-ik a t-yaweḍ, ẓriɣ a t-reggmeḍ,

Ula deg uẓekka a k-yettagad.

 

***

 

 

Nuṛğa ṛebbi ur d-ifeṛṛeğ, kečč tewweteḍ di lğal-nneɣ uzzal.

Udem-ik deg yal ul ifeğğeğ, ɣas akka iɣum-it wakal.

Ay akal n taddart Uqawej, anef-as deg-k ad ifeğğeğ,

dda Muḥ di leḥder yuklal!!!


== In-asen daɣen ayagi ==

Sɣur [[Wp/kab/Essaid At Maamar|'''Essaid At Maamar''']]


Anef a nderrez tameɣra, a s-nefk tadwilt i tmendit !

D tagnitt n wurar tura, a s-ngerrez tameddit.

Taḍsa ad teffeɣ si tuffra, ad teglu yid-s s talwit.

 

Am taẓult d ugusim, yes-m ul yennecṛaḥ.

Tiziri awi-d afus-im, anef-aɣ a necḍeḥ !

 

♠♠♠♠

 

Igenni ččuṛen-t yitran ṭṭfen-as i waggur addud.

Ul iẓuran-is ḥlan, tazmert igerrez-as wafud.

ɣur-neɣ ad ttaḍsan wussan, tadawsa anef a nsew neffud !

 

Ğğ-aɣ a m-lḥeṛqus, a nwanes igenni !

A Tiziri awi-d afus, nekk yid-m kra ur d-aɣ-yerni !

 

♠♠♠♠

 

A Tiziri awi-d afus, targit ad temlil lemri !

Asirem a s-yezmeḍ waggus, awal ad yeqqel i tiɣṛi.

Yak tezdeg mačči d ammus, a d-nessaken azal n tayri.

 

Deg-m tezdeɣ tafat, ilul-d yal d itri.

Anamek n tudert nufa-t, yes-m a tiziri.

 

♠♠♠♠

 

ɣur-neɣ tudert-agi ur telli, ma d allen s igenni rrant.

Ttganint tiziri ad teɣli, a ten-terr s yes-s walant.

ɣer tafat zegreɣ tamuɣli, ata rriɣ-as tasusant.

D tikti nwen neɣ d yelli, deg ulawen ṭṭsent, rkant.

 

♠♠♠♠

 

Ssarameɣ kan ad akint, ad ffɣent seg imawen.

Ad qedcent ad aɣ-d-awint, tizeṭ ttargun wulawen.

Ssarameɣ s tidet ad akint, deffir a nessegri asawen.

Tiqbuṛin ma yella ur rkint, yes-sent ifadden kkawen.

 

♠♠♠♠

 

Amenzay n tekta tiqbuṛin, yewwi-yaɣ d yir abrid.

Imdanen tafat m´ur tt-ẓrin, d tilelli i yeqnen s lqid.

Si kra mmugren m´ur d-ɣrin, d allaɣ i ibedden am lḥiḍ.

Neɣ d tameddurt i wumi ur ssrin, ma d tawaɣit ɣur-sen tettɣiḍ.

 

♠♠♠♠

 

Tawaɣit ɣur-sen tettɣiḍ, neɣ d tameddurt ur ssinen.

Ifuṛṛan-is a ɣ-ten-id-awiḍ ttxil-k ay akud in-asen !

In-asen i widak tewwiḍ, wid yennejlan a d-asen !

M´akken a d-asen ayen ur newwiḍ, imir-en a t-naweḍ yes-sen.

 

♠♠♠♠

 

Iswi-nneɣ imir-en a t-naweḍ, s tunṭict ad aɣ-d-awin.

ɣur-sen a nɛaned a neɛreḍ, s wid yeffuden ur swin.

ɣas tamda tluɣ mi tt-nerkeḍ, a ttizdig m´akken a tt-rwin.

In-asen neẓra necceḍ ssaked-t s udem n tilawin !!!

== Tawenza yurğan talalit ==

sɣur [[Wp/kab/Essaid At Maamar|'''Essaid At Maamar''']]


Yemma tger ulman tkettu, akken i s-tesselmed setti.

Baba iṛeddem seksu, d tikli ad iheggi imensi.

Wwiɣ i weɣyul ad isew, tafat deg udaynin texsi.

Dduqseɣ kra mi d-yusew, ḍalleɣ ufiɣ d ttixsi.

 

♥♥♥♥♥♥

 

Imensi ihegga tura, sliɣ i baba yessawel-aɣ-d.

Ngum ad nemlil meṛṛa, deg ifassen-iw ssardeɣ-d.

Ilefḍan d-wwiɣ si beṛṛa, s tarda deg-sen kkseɣ-d.

 

Baba yennecṛaḥ, imi ḥemmleɣ tezdeg.

Yemma tenna a mmi yebbaḥ, ammus seg-s yufeg.

 

♥♥♥♥♥♥

 

I telha tegnitt am ta, annect tgerrez a lɣaci.

Temlal-d twacult s umata, aɣilif yessers lfuci.

Tura ulac tahin neɣ ta, aẓet-d s tezmert-nneɣ učči.

 

Ibawen-agi lhan, rnuy-id sseg-sen !

Yak aseqqi i ten-icedhan, yifi-t win ur t-nessen.

 

♥♥♥♥♥♥

 

Ntett, nettmeslay, nnsel, yal wa yečča, yehḍer, yesla.

Nekkes ɣef wulawen snasel, yal ul amuḍin yeḥla.

S tawant deg laẓ nkessel, tamendit s tayri i d-tella.

 

Dacu i d-iyi ğğan, imi ten-ḥemmleɣ.

Imawlan ugaren amjan, d kra yakk ssneɣ.

 

♥♥♥♥♥♥

 

Ihi yuɣal yuder wass, akken nessader seksu.

Kkreɣ ssardeɣ tuɣmas, baba yewwi-yi s usu.

Yecnay-id tizlitt n Lwennas, imseɣṛet-nni n uɣuṛṛu.

 

Kra yekka yiḍ ur ṭṭiseɣ, ğğeddileɣ deg yidis.

ḥareɣ melmi a yimɣuṛeɣ, ad aɣeɣ abrid-is.

 

♥♥♥♥♥♥

 

Deg webrid n Lwennas, ad nessemɣi tuɛlac,

i twenza am ta ayen?

Temẓi yeqqes lweswas, tenna i uzaglu maɛac,

ur k-nettaggad dayen.

Yess-neɣ ad yali wass, iḍ a t-yeddem nnɛac,

ad ffren wuččayen.

Nekkenti s tullas, nukni s warrac,

n tmurt n yeqbayliyen.

 

♠♠♠♠♠♠

 

Nesla di tmura n medden, ccix anida ur itedden,

wa ur yettṛuẓ i wayeḍ aqeṛṛu.

Ṛuccaɣ-d a win sen-ibudden idles-nsen d wayen ɣuṛ-s icudden,

llan war amdan ma yettru.

Nukni ɣef teqbaylit a nedden, ɣas leḥyuḍ tura hudden,

lsas a t-nessali s wemru.

Tacḍat n dda Lmulud ɣ-iḥudden, yes-s a ɣ-gerrzen ifadden,

yes-s ad nṣeggem asefru.

 

♠♠♠♠♠♠

 

Yak terra-tt teqṛeḥ teqquṛ, telqeq iḥaren a timɣuṛ,

idim yettawel, yettfuṛṛu.

Ul werɛad d-ilul yeččuṛ, allen yelli-tent-id leɣṛur,

tilin-nneɣ tettduṛṛu.

ɣas ma tinzar d aɣenjuṛ, akken ran ilin lehduṛ,

nukni ad nerfed s uqeṛṛu.

Nessen anida d-nesquccuḍ, ay amezruy ma tceffuḍ,

necna tizlitt uɣuṛṛu.

== I kečč ay Azwaw ==

sɣur [[Wp/kab/Essaid At Maamar|'''Essaid At Maamar''']].
 

[[Image:Masensen.jpg|right|300px|thumb|'''Masensen ad d-yerz timedlin''']]
 

Aha ddu neɣ teddiḍ, ttu ulac d ayen ur nelli !

Yerra-k i tuṭṭfa n lḥiḍ, dadda-k ğeḥḥa n yiḍelli.

Lsas s waḍu i tessuliḍ, ssqef ur tugadeḍ ad yeɣli.

Tessiɣzifeḍ tilin i yiḍ, ass d awezɣi ad yeflali.

A takurt yennḍen s lxiḍ, tindac-im ur tent-yettwali.

 

Ur telli imi-k ffer tuɣmas, ɣas rkant-ak ad afgent !

Lqut n tizeṭ d amessas, lehhu allen-ik ɣuṛ-s ur welhent.

Din din teqleḍ d ameɣnas, allaɣ-ik lkaɣeḍ-is ḍebbɛen-t.

Qqaṛen-ak yella uɛessas, anef i wiyaḍ ma xedɛen-t.

A win i ɣef ur yettali wass, nnger-ik yexten bubben-t.

 

Tadṣa d unecṛeḥ deg-k ɣunzan, acku tgiḍ i tḥila ccan.

Ssedhan-k mi d-ak-cnan, s ujewwed ul-ik i k-t-ččan.

Yak d iman-ik i k-yerran, tesḥerceḍ ɣer ɣuṛ-k uccen.

Lemmer tedfireḍ afennan, ulac anwa a k-iɣaccen.

Rrnu-ten wigi k-yernan, ɣas akken ad cuffen ad feccen!

 

Tgiḍ tilisa i tarda, tessneḍ anida ad teğğeḍ ṣnan.

ɣas rran-ak tabarda, uli-k seg wid-ak yedṣan.

Tettɛumuḍ di kra n temda, ulac yakk deg-s aman.

ɣuṛ-s teddem-ik tmedda, tewwi-k tesɛeddayeḍ ussan.

Yal ass ma ifut iɛedda, akken i k-id-yettaf win d-yusan.

 

Tlemdeḍ tesseṛwayeḍ laẓ , yal aseggas tettalseḍ.

I tyita iḥeffu uɛekkaz, s ufus-ik i s-tt-id-neğğreḍ.

Lemmer d uzzal ad yerreẓ, uqeṛṛu-k yes-s tekkateḍ.

Iqjan qqaṛen-ak erreẓ, yal iḍ deg-sen tcebbleḍ.

Imi-k deg iḍ iteffeẓ, tafat mi d-tuli ad tefreḍ.

 

S yiwen udaṛ m' ara tbeddeḍ, tettsennid tɛekkazt fell-ak.

Tqeṛḥeḍ izṛa tettdeggireḍ, tdelluḍ i waṭan lehlak.

Tɣilleḍ ma teqleḍ-d ur teddireḍ, am akken tufiḍ ayla-k.

D tidet ɣuṛ-k tzewreḍ, d temlel ad terreḍ tebrek.

Ay amcum ziɣ tettɣadeḍ, d ammus ad tawiḍ yid-k.

 

 

A win yessuguten allus, yerra-k ucuffu am teylut.

ɣer tmusni aṭas n drus, i ɣef d-ak-lldin tawwurt.

Tagrest ma tbegs-ed agus, tessekfaleḍ-d s umekti lmut.

Tekkateḍ i usirem-ik afus, teččureḍ tirga-k d tafsut.

Ihi ɣas nebbh-ed lmus, ẓẓweṛ-k s iman-ik zzlut!

 

ẓriɣ anida terriḍ adaṛ, anida ur tukileḍ ɣef ul-ik.

Akken ira yiwen yehdeṛ, duṛu ur teffeɣ taxriṭ-ik.

Teddreɣled ur telsiḍ nwadaṛ, maca da walant wallen-ik.

Deg annecta yiwen ur k-iɣeddeṛ, ulac anwa i terfed tidi-k.

D tawaɣit llah wekbeṛ, zzweṛ ssendi ifassen-ik!

 

Tezgiḍ deg udaḍ trefdeḍ, tesḥedreḍ medden walan.

Walan-k s yes-s tcehdeḍ, ḥala netta i yellan.

Amek almi i t-ttagadeḍ, ɣas akken ur yesɛi imawlan?

I yemceyyeɛ-is-nni tdefreḍ, teẓriḍ iḥeqqa anwa i t-ilan?

Ma yehway-ak ad tesleḍ, wigi mačči d icilan.

 

Ssel-iy-id ayen akk tɛettbeḍ, ur ttagad ur k-yettṛuḥ.

Atan tura i d-tluleḍ, anef a k-zzuzneɣ di dduḥ.

Akken ibɣu tiliḍ meqqreḍ, argu iman-ik d amecṭuḥ.

Yebbaḥ tiṭṭuḥ ad tizwiɣeḍ, xic a mmi mummuc ifuḥ.

Xerṣum yiwen wass ma tesneḍ, tamusni fell-ak ur tettcuḥ.

Xic a mmi. Mummuc ifuḥ.

 

M' ar ad yeɣḍel isiḍ yesɣi, neɣ iɣyal m' ara smeṛmiɣen.

D ccwal di yal amḍiq ma yemɣi, neɣ d aman zeddigen i iluɣen.

*

Yečča-yi weqjun-nneɣ, ẓriɣ a medden ad tedṣem.

S teqṛeḥ n wegzar i walaɣ, ma d nnɛac yuker-iyi asusem.

*

Ul yebges agus s allaɣ, yekkes-as lɣem deg tegrest.

Seg imiren iḍes ur twalaɣ, i yeffer udem-is ɣef tebɣest.

*

Tidet tettreqṛiq am yetri, neɣ am isufa m’ ara ṛeqqen.

S tmedyazt tasa n tẓuri, s iḥulfan-is iṛqaqen.

*

A win yettruẓun lemri, tettnadiḍ iman-ik deg-s.

Tezliḍ di lɛid ikerri, ul-ik s imenɣi i d-yebges.

*

Ssaked deg-k a win ur neẓri, qqen asefru-w d asegres.

ṭṭef tunṭict n tayri, ssendi iciwi-k ɣuṛ-s!

*

Ssenteḍ tikta-w i tmuɣli-k, ferreẓ isennan deg tmurt.

Tafat lldi-yas allen-ik, ssfeḍ tamuɣli-k taqbuṛt!

*

Ay Azwaw ḥḥrez udem-ik, tidet teččuṛ-ak-d tawwurt.

Ssemneɛ yes-s iman-ik, fsi ɣef uqeṛṛu-k takurt!

*

Turgaḍ ayen i deg ur telliḍ, telliḍ deg ayen ur turgaḍ.

S wallen nniḍen tettwaliḍ, tiṭ-ik deg-k tettagad.

Yenkeẓ yezṛi-k ur teẓriḍ, tamuɣli-k ur tessegmaḍ.

Tɣilleḍ tekkreḍ kečč teɣliḍ, tiɣṛit ul-is d asemmaḍ.

 

Argu, ssfillet, ssirem, ccḍeḥ-as i uwezɣi ɣef tmiṭ!

Akud d ayen ur d-nnɣeṛṛem, ɣas kečč ɣer ɣuṛ-k teğğiḍ-t.

Taẓellt tenta ur d-tqeṛṛem, atta tidet tugi tiṭ:

Teqṛeḥ deg iḥulfan-is tedrem, tɣum iman-is s tceṭṭiṭ.

 

Ay Azwaw yeddren akka, i tlelli acu i s-d-ssukseḍ?

Twahhaḍ allen-ik ɣer mekka, deg weɛrur i ğeṛğeṛ tmekkneḍ.

Ay Azwaw aqbuṛ yerka, akid seg iḍes tekkreḍ!

Ssufeɣ uccen si tferka, ma d tidet ur tettagadeḍ!

 

Anef-as i waḍu ad isuḍ, ur s-teddu di lebɣi!

Ay Azwaw lemmer tceffuḍ, yewwi kra yellan yemɣi.

Yessefk tura ad testufuḍ, seg ul-ik ad temḥuḍ,

ur k-t-yessendaw am yiɣi.

In-as deg-i ur tetthuzzuḍ, kker ay aḍu ad telḥuḍ,

ur stufaɣ i imenɣi!

**

Dayen ur ttnaɣ ɣef waḍu, ur ttnal deg-s ur reggi!

Teğğam abeḥri-s a ken-yebḍu, dacu d tamacahut-agi?

D wagi i d abrid n reḍḍu, ay Azwaw xxḍu!

Idim aṭas i yengi.

In-as ssali asuḍu, neɛya deg luḍu,

aql-aɣ nuki-d ass-agi!

**

Aḍu seg-k a t-ssufɣeḍ, fell-ak ad telhu tegnawt.

S tlelli d tizeṭ ad tḥemmleḍ, ad tzewğeḍ s war taɛmamt.

Deg iman-ik ad tafeḍ, seg ul ad tedseḍ,

ul i deg ur d-tegri teɛdawt.

S tezwawt ad tesmuzɣeḍ, tutlayt-ik ad tḥemmleḍ,

s yes-s i k-d-wwiɣ tafat.

**

 

Tafat yes-s i k-tt-id-wwiɣ, yak deg-s aḍu ur d-yettɛeddi.

Lemmer ur tt-ssineɣ ass-a ur tt-ufiɣ, wissen tiṭ-iw ma ad teldi.

Taqellaɛt ur tt-ttwaliɣ, ad ccḍeɣ deg-s ad ɣliɣ,

yak ulac anida ur tendi.

Ma tɣilleḍ ulac dacu ẓriɣ, aḍu-agi i deg ttibbiɣ,

deg ifassen-ik ɣuṛ-s ssendi!

**

Ssendiy-as ifassen-ik, cennu imeslayen-agi s tmuzigt-nni n tezlitt:

„ Ay asɣerṣif, ay asɣersif, uğweɣ-d amud uɣilif”

n Lwennas, kečč qqaṛ-as:

“ Ay agemmaḍ, ay agemmaḍ, tiṭ-iw ɣuṛ-k ur tessegmaḍ”.


== Walit daɣen ==

*[[Cendrillon|Cendrillon]] 
*[[Hänsel und Gretel|Hänsel und Gretel]]

== Tamselyut, Iseddagen & Izdayen Iberraniyen ==

* [http://www.imyura.net http://www.imyura.net]

[[Taggayt: Tasekla]]
[[Taggayt: Tameddurt]]
