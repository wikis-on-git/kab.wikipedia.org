Anzar yega yan g-isutar llif tbid tudert n kigan d tmettin, mkan af tga tferɣt d mas tid idefren ɣ umerdukku n inkan n tudert tametit, yat g tmukras llif kkitent ad as anfent. Mkan af skrent kigan d insayen mas aqrant i unzar ad ur ifel akal iqqur izwur d i timjiwicin n uzemz.

== Tamacahut ==
Zik yella yiwen qqarn-as Anzar. D neta d Agellid n ugeffur. Yebɣa ad yaɣ yiwet teqcict : aggur deg genni, netat di lqaɛa. Udm-is yetak ticci ; talaba-is d leḥrir amseɛlel.

Taqcict-agi mi ara d tekker tecucuf deg yiwen wasif, aman-is d imzarfen. Akkn ara d-isub Ugelid-nni ugeffur ar lqaɛa ɣer teqcict-nni, nettat tettagad, dɣa ad yuɣal. 

Almi d yiwen wass yenna yas:
*Aql i gezmeɣ d igenwan,
*a yiwen n itran ;
*efk-iyi akeğud im fkan, 
*neɣ am kkseɣ aman

Terra yas teqcict :
*Txil-k, ay Agellid n waman, 
*a butɛesabt n lmerjan, 
*nekk i keč iwmi yid fkan, 
*meɛna ugadeɣ i imennan

Dɣa yekker fellas Ugellid-nni n waman, yebrem taxatemt tettureɣ. Dɣa yeqqel wasif-nni d aɣerɣar ; Agellid iɣab. Taqcict tuɣwas, rruḥ-is d aman : tetru, tetru. Temmeɣ tekkes talaba-nni n leḥrir, teqqim tɛarit. Tessawal ar  igenni :
*Ay Anzar, ay Anzar, 
*ay ajeğğig uzaɣar ;
*asif err-as lɛinser, 
*ruḥ ad t-err-d ttar

Dɣa cwit kan akka twala ifeṭiwej d ameqqran, yeqqel Ugellid-nni n lehwa. Iger taqcict-nni g iri-is. Asif-nni yeqqel akken yella ; tzegzew ak tmurt.
Dɣa teqqim d akken tisirit. Ticki yemmeɣ uɣerɣar ad nebder mebla leɛdil Anzar. D aymi tettekkes teqcict ɛaryan.

== Lɛada ==
Mi ara tnezruref tmurt, d aymi neqqar « aɣurar », ad nejmaɛent tlawin timeqqranin, ad meslayent f teswiɛt g ara weqment Anzar.

Ata yebbded lweqt-nni, ad ffɣent tlawin g tmeqqrant alamma tamezyant ; ad rnun igerdan, ad teddun tɣennin :
*Anzar ! Anzar !
*ay Agellid, rez d aɣurar,
*A ttebb nneɛma n wedrar, 
*A ternu tin uzaɣar…

Zik sseḥwasent taqcict tilemzit yerna tezyen : tin yebbwden tizi n zzwaj. As qqnent lḥenni, ssdaq n lfeṭa, ad as xedment akw ayen xedmen i teslit. 

Tameṭut ara as-icebbḥen i teslit n wenzar d lqibla n tadart : Tameṭut ḥemmlen-tt akw meden, tin zedigen g fɛayl-is. Ur ilaq ara a tettru, zeɛma ur s tefki ara tislit-nni seg ul yesfan i wenzar. As tefk i teqcict-nni aɣenja d aɛari a teṭef deg fus-is. Lqibla ad-tt-tebbib tislit n wenzar.

Neftat, aɣenja deg-fus-is, ad-t-teqqar :
*Ay Anzar, aɣenja yekkaw, 
*iɣab uzegzaw.
*Amɣar  yekna, 
*Isawl-as d uzekka.
*Taɛbbut tuqqur aya,
*ulac dakira.
*Tislit ɣur k teɛna,
*ay Anzar, imi k tebɣa.''

A tent-tettafar deffir tecdibt i d yesran tjeggajet ; yeɛni akw lɣaci-nni i d yeddan deffir. Kra n timi n wexxam f ara d ɛedi tjeggajt-nni yerna adernun ɣurs, ad teddun qqaren :
*Anzar ! Anzar !
*ay Agellid, rez d aɣurar,
*A ttebb nneɛma n wedrar,
*A ternu tin uzaɣar…

Ansi kkan lɣaci-yagi asen d fken awren, aksum, acedluḥ neɣ aqedid, lebsel, zzit, lmelḥ… At wexxam ɣeff ara ɛedin asen id deggren aman ɣef uqqerruy, yerna kkatn ad leḥqen tislit-nni (i) i wwin yidsen. 

Mi wwdent tlawin-nni ar ljameɛ neɣ ar ḥedd iɛessasen, ad sersent tislit-nni. Ad kkrent tlawin ad sebbwent ak ayen i d mmetrent f tbbura : d zzit, d lebsel. Ad ččen ak wid d yeddan ar dinna. Mi fukkn učči ad sirdent tlawin ijqedren dinna. Aman-nni i ss i sardent a ten smirent ar targa.

Sinna tusawent lqibla ad-tt-teṭef tislit-nni, as tekkes ɛaryan akkn tt-id-nteğa yemmas. A tels tajemmaɛt ; zeɛma ifukk lwerq, ifukk wayn id ttağa lqaɛa, dɣa teqqel teswiɛt almi terra imdanen ar tjemmaɛt. Ad tezzi teslit-nni sebɛa tikal i jameɛ ; ad teṭef aɣenja-nni g fus-is, aqerruy-nni ad yezwir ar zdat-is am akkn ara tedleb aman, ad teqqar :
*Ay at waman, awi-t-id aman,
*nefka tarwiḥt i wit yebɣan.

Ff ayagi qqarn-as « tislit n wenzar ».

Ihi tilemzit-agi ara d ibeddn akka ar wenzar, mi d fukk tuzzya n ljameɛ neɣ uɛessas (anda tfetn anzar), as tini :
*Ssukk aɣ d tit af tmurt,
*Udm-is yennezruref.
*izeri deg ɣzer yeqqur,
*isegmi nedḥus yekref. 
*Ay Anzar, fk aɣ d afus ik,
*yeɛni ljid aɣ yanef ?
*Sliɣ tamurt tetnizzif,
*bḥal ameḥbus g ttiq.
*Taylewt ur d ttudum,
*kul ires la yečeqqiq.
*Uzenɣ ak in, ay Anzar,
*Zdat ak ay lliɣ d ariq.
*Yeqqur wemdun yettafwar,
*yeqql i iselman d azekka.
*Yeqqim umeksa yendel,
*tura rɣan akw ikussa.
*Tajemmaɛt texla telluz,
*Tḥers-iyi amzun  d talafsa.

Tɣennint tlawin leɣna-yagi g ljameɛ mi ara tfakk teslit tuzzya n ljamɛ-nni :
*Ay Anzar, a buwul esxay,
*yeqqel wasif d aqerqar.
*Tasarut aṭan ɣur k,
*Txil-k, lli d lɛinser.
*Lqaɛa čehheq,
*Gar-as idim ik g zar.
*Ay Agellid, ay Anzar,
*teɣli tyemmat tamurt :
*fellak ay tuɣ sseber,
*akken tuɣ lɣiba n lqut.
*ččar d s tidi k iɣzer,
*ad tali tudert zdat n lmut.
*Ay Anzar, a butezmert,
*a win izerrɛen lerwax.
*fellasen kkes tamrart,
*d keči d ddwa n lejraḥ.
*Tamurt ad ters am tegmert,
*S tirza k i tferreḥ.
*Ay Anzar, mmis ucacfal,
*Tamaɛict ik ger  yetran,
*tajmilt atbin inek,
*ma tefkid aɣ id aman.
*Ay Anzar, ay Agellid,
*Sserr-ik ḥed ur-t-yesɛi.
*Tuɣed taqcict am tyaqut,
*tema amzur d imleɣwi.
*Aṭan, eg-as afriwen,
*kecmet deg igenni, ruḥet. 
*Aff am tlaba reqqiqen,
*I tennid I wi fuden : Swet.

Ad kkrent kra teḥdayin yellan af tizi n zzwaj, nutenti d teslit-nni yekksen ɛaryan, ad urarent zerzari s txennact iferki. Ad nejmaɛent g anda tella luda, dinna g ljameɛ neɣ g lemqam. Ad ṭfent iɛewzan, kul yiwet s yiwn uɛkkaz. Ad ṭfent taryalt iferki, ta a t tekks i ta. Ad idum wurar-nni alama tekcem txennact-nni ar uxemmuj i s heggant. Tislit-nni a tfeqqar :
*Nekk d tmurt  d takniwin,
*nuɣ argaz ur t nzerr ?
*Ur nɛab, ur tiɛiqrin,
*meɛna tasarut d irza i tzekkar.
*Iffan nneɣ qquren…
*ulac ff ara d neggin.

Mi tekcem teryalt-nni iferki ar uxemmuj, as tini :
*Fkiɣ afus ar zdat i
*Temmugar-iyi d dunit.
*Yuɣal d ar deffir
*Yufa d d nekkini…
*D iman-iw iyi-d-yeṭfen,
*ay Anzar, ay Agellid n lɛali,
*D tarwiḥt iw i yeɛzizen…
*ma icred it-id, a t yawi !

Ad as inint teḥdayin-nni yuraren akw yids :
*Neqda d taɣawsa
*taryalt tuɣ lmekna.
*Agellid yers d ar lqaɛa,
*tislit tsebbeb terda.
*Ay Agellid, awi d lehwa,
*annaɣ tfud lqaɛa,
*akkn ad tefk ssaba,
*akkenni ad tefkam dakira.

Taxennact iferki i s leɛbent zerzari netlent daxl uxemmuj i s ɣzan yakan weqbel urar. Ad uɣalent tlawin-nni merra ar tadart weqbel ad yeɣli itij. Zemreɣ ad iniɣ belli tekkat ad lehwa kra n wussan deffir ufeten n wenzar.

Ma tura kksen meden Tislit-nni n sseḥ axater yugi yiwen n Sid zik-nni : yugi ad tekkes teqcict ɛaryan. Dɣa tcebbiḥen kan i uɣenja tarrant « d tislit n wenzar ».

Asmi tnaɣn At-Qasi, At-Jennad nutni d Turk, i lweqt-nni i sḥermen yemrabden tukksa ɛaryan teslit n wenzar. Akka i d ḥekkun imezwura neɣ. Akken, llant tudar ikemlen akkenni, llant tudar yugaden deɛwessu. Ad tawi lqibla aɣenja ajdid, as tewqem allen, aqemmuc ; as tcebbeḥ s leḥrir yettemserɣan ; as teqqen tafzimt amm akken taqcict-nni n zik. Mi s tcebbeḥ i wɣenja, ur s qqarn ara aɣenja meɛna Tislit n wenzar. D lqibla ara tt-yawin g tebburt ar tayed alamma d ljameɛ neɣ d lemqam. Ad teddu yids tecdibt tlawin igerdan, tiqcicin. Mi bbdent ar dinna ad sebbwent ayn akw i d jemcent f tebbura, ad ten ak wid-nni yeddan ar dinna. Imir ad urarent teqcicin tilemziyin Zerzari i d nebder ya kan. Weqbel ad yeɣli itij ad uɣalen akw lɣaci ar tadart. 

Mi g-fukk ufetten n wenzar, aɣenja at yeḍem bab-is, ad t-yejmeɛ i wfetten n wenzar kan. Ma d taxennact iferki nettlent daxl uḥemmuj i s ɣzan ya kan weqbel urar.

== Ta mselyut ==
* Un rite d’obtention de la pluie. La ‘fiancée d’Anzar’  (par H. Genevois)
== Ismal n Internet ==
* http://www.mondeberbere.com/
