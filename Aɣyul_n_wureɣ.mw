[[Tugna:Byzantinischer Mosaizist des 5. Jahrhunderts 002.jpg|thumb]]
"Aɣyul n wureɣ" d adlis i yura umyaru amaziɣ Afulay ([[Apuleius]]) di lqern wis sin seld talalit. Yettuneḥsab d ungal amezwaru maḍi yakk deg umezruy n talsa. Yura-t  s tlaṭinit.

=== Agezzul ===
Ullis i d-yeddan deg-s iḥekku-d ɣef yiwen ilemẓi iwumi qqaren Lusyus (d isem umaru s yiman-is) i yunagen ɣer tmurt Igrigiyen ɣef kra n ccɣel ; yuɣ lḥal Lusyus-a d awnaf aṭas, iḥemmel ad yefhem u ad imeḥḥeṣ di kra yellan, akken i iteddu yettnadi armi yeεreḍ ad yekcem deg lumuṛ n ssḥur d wid i ten-ixeddmen, dɣa yessen-d yiwet n tmeṭṭut, d taqeddact n umdakel-is Milu uɣur yerza, tezdi-ten tayri kra n wussan deg uxxam-nni, akken armi d yiwwas teεreḍ ad t-tεiwen s ukerrer akken ad yuɣal d igider ;  maca i ẓẓher amcum, yuɣal d aɣyul, ihi din i d-bdant lmertat-is d icaliyen-is n leεtab akked wid i d-yemlal gar imakaren, iqettalen, imeksawen, iεebbaden n yilluten, imeṛkantiyen d wiyaḍ ; ayen ur nfukk armi t-terra tillut Izis (d tillut tamaṣrit)  ɣer ṣṣifa-s tanaṣlit n wemdan. Deg teqsiṭ, m’akken yella deg tfekka n uɣersiw bu-rebεa iḍarren, allaɣ n Lusyus yeqqim d win n wemdan kan, daymi yessaweḍ ad d-yedlu ɣef ayen yeffren deg tmetti, cceṛ akk yettmaggan ideg ilaq ad yettekki tikwal netta s yiman-is,  yerna acḥal d abrid i yewweḍ ɣer yimi n lmut, s ẓẓher kan i imenneε. Ihi d tilufa iwumi yeḥḍer i d-yewwi deg wullis-is anda i d-yessexlaḍ tiqsiḍin d tmucuha iwumi isell daɣen ɣer wiyaḍ ssya ɣer da. Dɣa taxart gar-asent d tin n Psici (Psyché) d Cupidu i d-iḍehren i tekelt tamezwarut deg udlis-a syin tuɣal terna ɣer tmitulugit taqburt. Aɣanib n umeskar yeččur d asaran  ; s kra la d-yettales, yettarra kulci ɣer yir ẓẓher i t-yeṭṭafaren anda yekka uqbel ad kfunt fell-as. Dɣa ɣer tagara yuɣal d axewni ameqqran ibedden i tillut i t-id-isellken si yir tumelt  i yesbur acḥal d ayyuren.



Taɣbalut : ablug n Samir Tighzert, [http://samirtighzertsteqbaylit.unblog.fr/2017/07/21/%CE%B3ef-ungal-a%C9%A3yul-n-wure%C9%A3-n-ufulay-apuleius/ Timuɣliwin]
