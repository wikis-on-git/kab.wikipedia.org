[[File:Khider - Lacheraf - Aït Ahmed - Boudiaf - Ben Bella.jpg|thumb|250px|Muḥemmed Buḍyaf aselway n tagdudt n Dzayer]]


'''Muḥemmed Buḍyaf''', s [[taɛrabt]]  محمد بوضياف, ilul ass n 23 yunyu 1919 di temnaḍt n [[Wled Madi]] deg Lwilaya n Temsilt. asmi yeḥbes ulmud-is deg useggas n 1942, yekcem ɣer uxeddim ɣer srabes n [[Leɣrama]] di temnaḍt n [[Jijel]]. Syen yekcem ɣer ukabar n waɣref Azzayri (PPA) anda yuɣal d aɣalat n tudsa n lbaḍna (OS) di temnaḍt n [[Qsenṭina]] deg useggas n 1947.

Di 1950, icureɛ, anda i ḥekmen fell-as s lḥebs. 3 n yiseggasen mbeɛd (1953) yunag ɣer tmurt n Fransa, syen yekcem ɣer ukabar n MTLD. Ur iɛeṭṭel ara, ikcem-d ɣer tmurt n Lezzayer anda yuɣal d imḍebber aɛlayan n tudsa n C.R.U.A. (Comité Révolutionnaire pour l’Unité et Action), yella daɣen ger terbaɛt n 22 i yessekren tagrawla n tmurt n Lezzayer ass n umenzu n wember 1954. Deg tuber 1956 yettwaṭṭef netta akked yimeddukal-is gar-asen At Ḥmed d wiyiḍ di tmesrifegt i ten-id-yewwin seg tmurt n Lmerruk ɣer [[Tunes]]. Asmi tefra tegrawla tazzayrit, mass Mohamed Boudiaf islul-d Akabar n Tegrawla tanemlayt (Parti de la Révolution Socialiste).

Deg yunyu 1963 yettwaḥbes s wufus n Ben Bella, ɛezlen-t ɣer unẓul n tmurt n Lezzayer azal n 3 n wagguren, syen iruḥ ɣer tmurt n Lmerruk. Aseggas n 1972, yettruḥ yettuɣal ger tmurt n Fransa d tmurt n Lmerruk, iqeddec ɣef ukabar-is (P.R.S.) am wakken i iqeddec daɣen deg yiwet n tesɣunt El Djarida, anda yella d imḍebber fell-as. Mbeɛd tamettant n uselway Azzayri [[Hewwari Bumedyen]] deg useggas n1979, yerra talast i ukabar-is P.R.S, yuɣal ixeddem i lfayda-s deg lewzin n Lyajur di temnaḍt n Kénitra di Lmerruk. Ass n 14 yennayer 1992, Mohamed Boudiaf yuɣal-d ɣer tmurt n Lezzayer akken ad yejber iɣisi yewten di tmurt, imi lawan-nni yal tazɣunt tettɛummu di Lezzayer. Imḍebbren n tallit –nni teffeɣ-asen afus, gguman ad d-afen abrid ara yessufɣen ɣer tifrat, imi zzhir yuɣ tuddar d temdinin. Dɣa Mohamed Boudiaf yellan yettwanfa mi akken tufrar tagut ɣef tmurt imi tiktiwin-is mgaradent aṭas ɣef tid n wid yeṭṭfen adabu s yiɣil, yugi leḥkem n leɣder, leḥkem n ukabar awḥid, yerra-d i teɣri n tmurt-is, yenna dakken talwit d tifrat n tmurt n Lezzayer ad ilint s tugdut. Yewwi-d yid-s amecwar ɣezzifen, yebda lebni n tmurt ɣef tidet. 166 n wussan kan iruḥ niqal yerra-d asirem i ugdud azzayri, yerra-d ifadden i yimdanen i ifeclen niqal, yerra-d tayri ɣer wulawen, yesfeḍ asigna ɣef tmurt, maca iɛdawen n tmurt akked tudert zgan ɛussen di yal amḍiq di yal lawan. Imi, ass n 29 yunyu 1992 ɣef 11h15, tamurt n Lezzayer yeɣli-yas ujgu alemmas, yeɣli yiwen n urgaz yesɛan azal, yesrafeg usirem, imi Mohamed Boudiaf nɣan-t yemcumen di temdint n Ɛennaba.

[[Taggayt:Tasertit]]
[[Taggayt:Iselwayen n Dzayer]]
