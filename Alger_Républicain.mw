"Alger Républicain" d aɣmis ayallas i yesbedd [[Pascal Pia]] akked [[Paul Schmitt]] deg [[Lezzayer]] deg useggas n [[1938]].

==Talalit==

Aɣmis-a n uzelmaḍ, llan qedcen deg-s aṭas n Yezzayriyen. Gar Tuber [[1939]] d Fuṛar [[1943]], yettwagdel (yettwamneɛ) deg tmurt, sakkin, asmi i d-yuɣal ɣer tuffɣa, yuɣal d aɣmis asduklan (communiste).

==Deg wemgarru n Lezzayer==

Deg Ctember [[1955]], imi i bedd ɣer yidis n Yezzayriyen i yellan ttnaɣen ɣef uzarug (indépendance) n tmurt-nsen, aɣmis-a yettwagdel tikkelt nniḍen, yerna aṭas seg wid i iqedcen deg-s ttwaṭṭfen (am unemhal-ines, [[Henri Alleg]]), neɣ ttwanɣan, am [[Henri Maillot]], [[Georges Rafini]], Ɛemar Xaluf, [[Ɛabd Lqader Ben Ɛmara]], [[Muṛad At Saɛda]] d Ɛebd lqader Cuxal. Deg 17 Yulyu 1962 (s deffir ma tewwi Lezzayer azarug-ines), "Alger Républicain" yuɣal-d ɣer tuffɣa, yerna yuɣal d netta i d aɣmis Azzayri i d-yessuffuɣen amḍan ameqṛan akk n tsukan (exemplaires) (75.000 yal ass).

==Sakkin uzarug==

S waya, "Alger Républicain" yella yugar aɣmis n "Le Peuple" (n Terni n Weslelli Aɣelnaw). Deg 1964, imḍebbren n "Alger Républicain" qeblen ad rren aɣmis-nsen d win n [[Terni n Weslelli Aɣelnaw]], sakkin, deg 1965, s deffir ma tella-d tuttya-nni taserdasit i deg [[Hewwari Bumedyen]] yesseɣli [[Ḥmed Ben Bella]], anabaḍ Azzayri yesddukkel iɣmisen n "Alger Républicain" d "[[Le Peuple]]" yerna yerra-ten d yiwen weɣmis umi isemma "El Moudjahid". S deffir n tedyanin n Tuber 1988, "Alger Républicain" yuɣal-d ɣer tuffɣa, maca ɣef ljal n wuguren i d-yemlal, yeḥbes deg 1994. Seg yimir-nni, yuɣal itteffeɣ-d seg-a ɣer da, tikkal yal dduṛt, tikkal yal ayyur, xas akken mazal yesɛa uguren. [[Albert Camus]] d [[Kateb Yasin]] seg wid i d-yuran imagraden deg weɣmis-a.

[[Category:Iɣmisen n Dzayer]]
