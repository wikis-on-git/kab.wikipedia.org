Taddart n Lqalus tura trav. Qqaren ass-mi itt-mazal tevded, yella deg-s yiwen uḥeddad yesεa cci, yerna ɣur-s tameṭṭut tzad di ṣṣifa.Yiwen wass qqimen kra n lɣaci la heddren di tejmaɛt, inṭeq-d yiwen yenna-as :

-Lemmer ad iyi-tcehdem, ad-kkseɣ i uḥeddad tameṭṭut is.

Nnan as: 

– I kecc s lεaqel ik?

Yenna-asen: 

- Ṛeggemt-iyi kan ar ad iyi-tcehdem. 

Lɣaci ṛeggemn-as( weɛden-as).
Iruḥ ar tejmaɛt n ccraε,yenna-asen:

-Sliɣ i uḥeddad yevra i tmeṭṭut-is s tlata fi tlata. Ihi yekkes-as-tt ccraε. Aqli nekk bɣiɣ ad tt-aɣeɣ.

Nnan as : 

– D lmuḥal !

Yenna yasen belli ẓṛan medden.

Nnan as : 
-Awid ihi inagan .

Iruḥ yewwi-d inagan-nni i as-iṛeggmen di tejmaɛt. Cehden-as. Tajmaɛt teḥkem belli tennevra tmeṭṭut n uḥeddad lqalus. Truḥ. Imir yuɣ-itt urgaz-nni. γer taggara uγalen armi kksen i uḥeddad ula d tiferkiwin-is.

Tella di taddart n Lqalus yiwet temγart tegra-d weḥd-s, ur tesεi ḥedd. Tewweḍ-d tefsut; vdan medden la teffγen γer tferkiwin-nnsen. Ala tamγart-nni acku ulac win ara  teğğ deg uxxam-is . Ass-nni truḥ s aḥeddad tru-yas. Yenna-yas :

-Ma tevγiḍ ad am-ggeγ ttawil?

Tenna-yas :

- D acu yevɣa uderɣal, a mmi? Yak d tafat…

Yenna-yas :

- Ad am-xedmeγ tasekkart ara yetteskkiren axxam-im si veṛṛa.

Di lweqt-nni tiwwura ttsekkirent kan si sdaxel. At taddart, akken walan tamγart, mi tsekker tawwurt-is ad truḥ ar lexla mebla akukru. Imir vdan ad d-ttazzalen γer uḥeddad iwakken ad asen-ixdem tisekkarin si veṛṛa ula d nutni.

yexdem- itent, maca mkul yiwet yuqem-as snat n tsura, yiwet yeğğa-tt γur-s, tayeḍ yefka-tt i vav-is.
Yiwen n wass amesvaṭli-nni d tmeṭṭut-is txuṣṣ-iten tmes,yenna-yas i tmeṭṭut:
-Ruḥ awi-yaγ-d cwiṭ n tmes sγur uḥeddad .
Tenna-yas :- Annaɣ! Anwa udem iyes ara t-qableɣ?
Yenna-yas :- Nniγ-am ddem aceqquf truḥeḍ.
Truḥ. Mi tewweḍ  tvedd, tegguma ad tqerrev. Aḥeddad iwala-d tili-s,yenna yas :
-Qerrev-d.
Tenna-yas : d nekk!
Ynna yas :- Nniγ am qerrev-d.
Tenna-yas :-Nniγ-ak d nekk.Ur iyi-d-teεqileḍ ara?
Yenna-yas :- Ẓriγ d kemm, qerrev-d.
Tekcem, tenna-yas:
-Acu la txeddmeḍ a Vu-nnkuz ?
Yerra-as s tmeγrut agi:(-uz-).

Xeddmeγ i medden akk lxir
nekk d aḥeddad si Lqalus

Ul-iw Yettagem ineqqel
ha-t-a di lhemm ur ixus

Ad kwen-ttreγ a lawliya
At Mraw akk d wat Ɛrus

Aqli la neğğṛeɣ azduz
Ay at Ṛebbi get-as afus

Tuγal tmeṭṭut s axxam. Yenna-yas urgaz is:
-Acu i m-id-yenna?
Teḥka-yas, tules-as-d ifyar i as-d-yenna uḥeddad. Dɣa yenna-yas:
-Tettakeḍ awal i vu-tirgin! yeččur kan d awal...
Di tama n Lqalus tella yiwet n taddart temsaεdaw yid-s; wwḍen armi qriv i tt-xlan. Iruḥ yiwen n wass uḥeddad γer yimḍebbren n taddart-nni, Yenna-asen:
-Ayen iḍran yidi teẓram-t.Tura ma tevγam ad awen-zenzeγ taddart, ad tt-texlum.

Nnan as :
 
-Amek?

Yenna yas : 

-Ilaq taεessast-nwen mkul iḍ ad n-tqaraε s-axxam-iw; Mi d-twalam γer ṭṭaq ajajiḥ n tmes azzelt-d.
Yiwen n yiḍ aḍu la issafag iqremyad. Medden akk ṭsen. Aḥeddad yekker, yevda-d i taddart si ṭṭerf. Axxam iγef iεedda isekker-as tawwurt si verra.Yuli γer taεrict n uxxam-is, yeddem tadla n yiɣlel, yessaɣ- itt, yessεedda-tt-id si tṭaq. Aεdawen walan-d ajajiḥ mebεid, uzzlen-d s sslaḥ. Zzin i taddart si mkul idis, mekknen-as times. Tendeh, tleḥḥu armi d-yewweḍ s ixxamen imezwura n taddart.Laεyaḍ yekker.Win yemmγen ɣef tmekwḥelt, ad iruḥ ad d-yeldi tawwurt, ad tt-yaf  tsekkeṛ si veṛṛa.

Aḥeddad n lqalus yerra-d ttar n wayen texdem deg-s taddart-is.

Akka i tenger taddart-a n Lqalus.
