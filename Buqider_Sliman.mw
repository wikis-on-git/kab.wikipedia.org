Ameɣras Buqider Sliman: Imḍebber Aserdas Asertan deg Lwilaya tis-tlata
Ccaf i yettεassan ɣef iǧundiyen-is
Talalit n umeɣras: Ilul-d umeɣras Ssi Sliman n Tiwal, isem i yefka i yiman-is deg tegrawla, ass n 06 Yennayer 1929 deg taddart n Tiwal, taɣiwant n At Mεuc, Lwilaya n Bgayet. D mmi-s n Σellawa akked Σabid Rqiya. Yetturebba-d deg yiwet n twacult iḥemmlen tamurt-is, d taẓawalit, tettawi-d aɣrum-is seg lxedma n wakal. Ssi Sliman yezweǧ deg useggas 1953 d Massa Crifa Dalil. Rnan-d ɣer-s sin n lwacul: Σellawa d Ǧamal.
Almad-is: Am deg yakk tuddar n Tmurt n Yeqbayliyen, mi d-yelha weqcic, yessekcem-it baba-s ɣer lǧameε akken ad d-yelmed tira akked kra n tsurtin seg leqran. Dacu kan Ssi Sliman iruḥ deg useggas n 1946 ad ikemmel taɣur-ines deg tmeεemmert n Yeḥya Aεidli; i d-yezgan deg Tmuqra. Akken d-ttεawaden fell-as, Ssi Sliman yewwi-d iman-is deg tɣuri yerna yettqadar leqwanen n temεemmert.
Dɣa, deg lawan-nni i yebda leqdic deg yiwet n tejmaεt n umussu aɣelnaw, yeṭṭafaren timεemmert taεidliwt. 
Deg useggas n 1948, yekcem ɣer tesdawit n Zzeytuna deg Tunes. Dɣa dinna, yettekka deg lagriv i xedmen inelmaden n Zzeytuna ɣef tɣuri, asmi qqimen 48 n timar (swayeε) ur ččin, i wakken ad seggmen anagraw (système) n uselmed.
Ssi Sliman ameɣnas: Yebda leqdic ɣef zik deg wannar asertan. Asmi yella yakan deg temεemmert n Yaḥya Aεidli, deg useggas n 1946, yekcem ɣer yiwet n tejmaεt tabaḍnit  yeṭṭafaren Akabbar n Weɣref Azzayri (PPA). Ssi Sliman yeqdec deg-s s wul-is, yesban-d iman-is d argaz bu tissas, yesεan iseɣ (nnif).  
Asmi kfan taɣuri deg temεemmert, netta akked yemdukal-is rzan ɣer Tunes i wakken ad snernin tamusni-nsen, dacu kan ur ttun ara daɣen amennuɣ asertan deg Ukabbar n Weɣref Azzayri.
Ssi Sliman aselmad: Asmi d-yuɣal seg Tunes, yebda axeddim deg taddart-is. Ixeddem d ccix n lǧameε yerna yesselmad lwacul. Akken daɣen i yesɣaray at Taddart deg ddin akked tsertit, yessefham-asen-d timsal. Dacu kan, lḥif n twacult-is d lqella ideg tettidir tmurt demmren-t akken ad yinig ɣer tmurt n Fransa. Meεna, sseba n rrwaḥ-is ahat mačči d annect-a. Tidet yiwen ur tt-yeẓri.
Agrawli (amǧahed) Σabid Σumer, win iwumi ssawalen Muḥend Ameẓyan, yesεan legrad n Sirǧan, yenna-d aya: “Ssi Sliman ssulin-t srid deg legrad, wer (mebla) ma iεedda-d ɣef tseddarin nniḍen, acku yella yakan d ameɣnas i iqeddcen ngum (uqbel) tagrawla. Ssi Sliman yuli ɣer wedrar deg useggas n 1956, aseggas ideg d-nuɣal si Fransa, nekk, netta akked Malek Σabid.  Nekcem-d kan, nemlal d Lkumundu Ssi Ḥmimi deg taddart n At Xyar. Imi liḥala n wedrar tuεer cwiṭ, Ssi Ḥmimi yeqbel imir-nni yakan ad yeṭṭef yid-s Ssi Sliman, yufa-t d bab n tmusni, yessen i tsertit. Ma d nekk, yeǧǧa-yi i wass nniḍen. Seg wass-nni, Ssi Sliman yuɣal d imḍebber asertan deg Tama tis-rebεa n temnaṭ tamezwarut, i d-yeṭṭfen seg At Wertiran ar Xerraṭa. Yeqqim deg-s sin iseggasen, seg 1956, aseggas n walluy-is ar wedrar, ar 1958 aseggas ideg yuɣal d imḍebber deg Tama tis-rebεa, s legrad Ddaw-Lyuṭna, seddaw Σumer Aḥafṭi, i mazal yeddren akka tura. Deg useggas 1958, ibeddel ɣer tama tis-tlata anda yuɣal d aqerruy ɣef iǧundiyen yakk n Tama tis-tlata akked tis-rebεa. D netta i ten-yettawin ɣer imukan yelhan i ṭṭrad”. Ikemmel ugrawli deg awal-is ɣef ssi Sliman, yenna: “Cfiɣ mlaleɣ-t-id yiwet tikkelt deg taddart n At Jεad, yessuter-d deg-i ad t-sεafeɣ, nniɣ-as ulamek, acku fkan-iyi-d lxedma, yessefk ad tt-kemmleɣ. Netta yenna-yi-d belli ɣur-s lamer ad d-yejmeε yakk iǧundiyen akken ad ten-yessufeɣ seg Tama tis-tlata, imi sya d asawen ad tiwεir nezzeh tegnit fell-aɣ. Syinna yesteqsa-yi-d anda i tedduɣ i wakken ad yi-d-yaru ttesriḥ. Imi s-nniɣ anda, yefka-yi-d lkaɣeḍ n uεeddi”.
Ma d Dduktur Yeḥya Buεziz deg udlis-is “Lεerc n At Ǧeεfer, Amezruy akked Tɣerma”, deg usebter wis 231, iwekked-d belli Ssi Sliman rran-t ccifan n Lwilaya tis-tlata d imḍebber n Temnaṭ, yeṭṭef tlata n Tamiwin: tis-tlata, tis-rebεa akked tis-xemsa. Aya ilmend n termi-ines (tteǧruba) deg wannar, tiḥirci-ines akked leḥmala-ines i lxedma. Wameg, mačči menwala kan ad yeṭṭef Tamiwin-a, aladɣa deg tallit-nni ideg qerriḥet teswiεt.
Kra seg ṭṭradat n Ssi Sliman: Yeḍra yiwen n ṭṭrad deg useggas 1959, deg leḥriṣ-nni n Jiniral Cal. Tella terbaεt n Ssi Sliman deg Butwab, ma d tin n Seddiq n At Σli deg taddart n Tensawt. Deg yiwen n wakud (lweqt), kkren sin imenɣiyen, yiwen deg Tensawt, wayeḍ deg Butwab, seddaw tecḍaṭ n Ssi Sliman.  Yeḥka-d Ssi Muḥend Ameẓyan aya: “Deg ṭṭraḍ-nni, Ssi Sliman yettwaǧreḥ nezzeh deg uḍar-is ayeffus. Ruḥeɣ wwiɣ-t-id seg Butwab ɣer taddart n Tuddar, ɣer ugrawli Lḥaǧ Meḥmud Dulbar, win i sen-tt-yessnen i lbumbat. Dɣa, yeqqim dinna Ssi Sliman ass d akemmali. Syinna, tewwi-t terbaεt n Σemmi Rrabiε seg At Σebbas ar Umalu, i wakken ad idawi ɣer tegrawlit Yamina Umalu, tameṭṭut n Celliq Lbacir. Yeqqim dinna almi d asmi yeḥla yakk. Syinna yuɣal-d ɣer terbaεt-is
i wakken ad ikemmel imenɣi d umnekcam arumi. Ssi Sliman yella ur yesserkad ara iman-is alma yekfa ṭṭrad akken yessefk. Yerna, d netta i yettεassan ɣef iǧundiyen-is, mačči d iǧundiyen-is i yettεassan fell-as. Akka i yeqqim almi i yemmut.
Ameɣras iwumi d-iqebbel Rebbi ddeεwat-is: Yeḥka-d ugrawli Lḥaǧ Muḥend Akli, n Udrar n Sidi Yidir, yiwet n temεayt tameẓaynt meεna s wazal meqqren, teḍra-yas i Ssi Sliman imi yella deg yiwen n ṭṭrad ideg ten-ɣelben irumiyen. Imi yeḥḥulfa s twaɣit ara yeḍrun i yiǧundiyen-is, yerfed ifassen-is ɣer igenni, yenna i Rebbi “ma yella d tidet aql-ik ɣer yidis n yigrawliyen, sken-aɣ-d lberhan-ik”. D lewhayem, ur εeddant ara kra n tmercin (ddqayeq), agut iɣumm-d yakk adrar. Syinna ṭṭfen-as-tt d tarewla, menεen-d seg lmut ur nreḥḥem. Tadyant-a imir-nni tettwassen nezzeh s yisem n Timeɣrest d Yiseɣ. 

Yenna-d daɣen ugrawli Seεdawi Σellawa “Ssi Sliman yella deg Tama tis-xemsa aked tis-tlata anda i d-yessuget weεdaw arumi tiyitiwin-is. I wakken ur ttwaṭṭafen ara netta d iǧundiyen-is, Ssi Sliman yesseqdec aṭas n leεfayes n trewla i wakken yelḥu gar tamiwin-a.
Dɣa, sebba n temlilit-iw yid-s d lamer i ɣ-d-yettunefken i wakken ad d-ruḥeɣ seg Tama tis-tlata ar Tama tis-xemsa. Imi d-newweḍ ɣer Butwab, ssneɣ-d Lyuṭna Ssi Sliman. Cfiɣ yiwen wass, asmi nella deg taddart n Tuffirt, anda qqimen waṭas n yimḍebbren d iǧundiyen n Tama tis-tlata d tis-xemsa, deg-sen Ccix Yusef Ayeεlawi, Seddiq Umeḥfi, Ssi Sliman, Yedris Axyari akked Ssi Lbacir. Neṭṭef deg rebεa yid-neɣ taεessast deg yiwet tiɣilt iwumi semman Tasra. Γef lewhi n rrebεa n ssbeḥ, nesla i yimesli (ṣṣut) n licarat d ikamyunen n lεesker, usan-d seg Ilmayen, teddun ɣer Tmuqra, Tuffirt akked Bicer. Imi msefhamen yimḍebbren amek ara xedmen, fkan-aɣ-d lamer ad nerr ɣer At Ǧeεfer, imi amkan-nni ur isemmeḥ ara ad newwet deg-s arumi, aladɣa imi nutni deg waṭas yid-sen. Ass-nni, d lemziya iḥḥun-aɣ Rebbi kan, nexser anager (ala) rebεa n yergazen. Kra n wussan kan akka ar deqqal, nekcem ɣer Butwab, neqqim deg-s tlata n wussan. Cfiɣ daɣen ɣef yiwet n tikelt, nekcem-d ɣer taddart n Butwab, yellan d tamnaṭ yettwagedlen (Zone interdite), ulac deg-s yakk imezdaɣ, nensa iḍ dinna. Γef lewhi n rebεa neɣ lxemsa n ssbeḥ, ffɣen azal n 05 iǧundiyen akken ad sfeqden ma yella kra. Yiwen deg yiǧundiyen-nni nessawal-as Musṭac, n At Wertiran. Dɣa, tekker gar-asen d irumiyen. Imi nesla i uḥlalas yeṭṭerḍeq, nfaq belli yella wi ɣ-yessezen. Ṭṭrad imir-nni yuɣal meqqer. Amenzu i yeɣlin deg wannar n yiseɣ d ameɣras Ḥsen n Wasif Lmersa. Ar deqqal, neẓra belli ula d Ssi Sliman, Seddiq Umeḥfi akked Ṭaher Cawec Σli, amaray n Ssi Sliman, wwḍen leεfu n Rebbi. Amḍiq umqit ideg ɣlin isem-is Bufenzar. I usmekti, Ssi Sliman yenna-yaɣ-d ilaq ad nerwel ɣer tiɣilt εlayen yakk i wakken ad neslek seg twaɣit, meεna Seddiq Umeḥfi yugi, tesseɣleḍ-it tignewt ixesren ass-nni. Yefka-yaɣ-d lamer i wakken ad nerr ɣer wedrar Umizar. Imi newweḍ ɣer dinna, aɣemɣum yessa-d ddunit, afus-ik ur ttεeqqleḍ ara, yerna nesla i lheffa n lεesker. Imi d-nuɣal ɣer Butwab akken ad sen-nini i yimḍebbren d acu i nesla, yerra-yaɣ-d Seddiq Umeḥfi belli ayen nesla mačči d lheffa n lεesker meεna d tin n yilfan. Imi d-yeflali yiṭij, nufa belli lεesker yeṭṭef yakan tiɣaltin yakk i ɣ-d-yezzin. Cfiɣ ass-nni, nwala sdat-neɣ amek d-ṭṭfen s ufus Makur Lexḍer, imi akken yeffeɣ ad isebbel iman-is, dacu kan tameẓyant-is texdeε-it, tettwaɣ, ur tekkat ara. Imi nwala belli lεesker yeḥreṣ-aɣ-d nezzeh s tɣaltin ufella, neεreḍ ad nerwel ɣer tama nniḍen. Ssi Sliman yella yeddem rradyu Philips. Tezzi-d fell-aɣ llavyu, tessefqad. Yewwet-itt Seddiq Umeḥfi s rrṣaṣ, terwel. Umbεed, teqqel-d i tikelt nniḍen, tewwet-d Seddiq Umeḥfi tḍegger-it, yemmut menṭeq. Σerḍeɣ ad d-jemεeɣ tamekḥelt-is, tewwet-iyi-d, dɣa yeɣli-yi sslaḥ-iw ula d nekk. Taswiεt ass-nni teḥreṣ nezzeh. Γliɣ-d gar sin idisan n lεesker, sliɣ i tiyitiwin n Ssi Sliman s tmekḥelt-is tamarikanit. Imḍebber arumi, ifaq belli tiyitiwin-a kkant-d sɣur yiwen seg yimḍebbren igrawliyen, dɣa yenna-yasen i yiǧundiyen-is ad d-zzin tixenfiyac-nsen ɣer Ssi Sliman. Awah mačči d tiyitiwin n Ssi Sliman tili ur yi-d-tufim ara assa gar-awen. Aya yesbanay-d amek Ssi Sliman, imḍebber, yettεassa ɣef iǧundiyen-is.”
Ameɣras Ssi Sliman, asmi tefra tegrawla, semman ɣef yisem-is Tasnawit Buqider Sliman deg At Mεuc, Lwilaya n Bgayet. Akken daɣen i d-teffeɣ s yisem-is yiwet n terbaεt n yinelmaden n uɣerbaz aserdas n Ticci. Aya d drus kan n lxir i yuklal.
Ad yessers iɣessan-is deg talwit.
Tudert n lebda d yiseɣ i yakk imeɣrasen, yal yiwen s yisem-is.

•	Tukkist seg weɣmis Al-Mustaqbal n wass 10 yulyu 2005, Un 634
•	Yerra-t-id ɣer teqbaylit Berkus Tiwal
