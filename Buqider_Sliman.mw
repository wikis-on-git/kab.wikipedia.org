Ameɣras Buqider Sliman: Imḍebber Aserdas Asertan deg Lwilaya tis-tlata
Ccaf i yettɛassan ɣef iǧundiyen-is
Talalit n umeɣras: Ilul-d umeɣras Ssi Sliman n Tiwal, isem i yefka i yiman-is deg tegrawla, ass n 06 Yennayer 1929 deg taddart n [[Tiwal]], taɣiwant n [[tamnaṭ yettwagedlen]], [[Tawilayt n Bgayet]]. D mmi-s n Ɛellawa akked Ɛabid Rqiya. Yetturebba-d deg yiwet n twacult iḥemmlen tamurt-is, d taẓawalit, tettawi-d aɣrum-is seg lxedma n wakal. Ssi Sliman yezweǧ deg useggas 1953 d Massa Crifa Dalil. Rnan-d ɣer-s sin n lwacul: Ɛellawa d Ǧamal.

==Almad-is== 

Am deg yakk tuddar n Tmurt n Yeqbayliyen, mi d-yelha weqcic, yessekcem-it baba-s ɣer lǧameɛ akken ad d-yelmed tira akked kra n tsurtin seg leqran. Dacu kan Ssi Sliman iruḥ deg useggas n 1946 ad ikemmel taɣur-ines deg tmeɛemmert n [[Yeḥya Aɛidli]]; i d-yezgan deg [[Tamuqra|Tmuqra]]. Akken d-ttɛawaden fell-as, Ssi Sliman yewwi-d iman-is deg tɣuri yerna yettqadar leqwanen n temɛemmert.
Dɣa, deg lawan-nni i yebda leqdic deg yiwet n tejmaɛt n umussu aɣelnaw, yeṭṭafaren timɛemmert taɛidliwt. 
Deg useggas n 1948, yekcem ɣer [[Tasdawit n Zzeytuna|tesdawit n Zzeytuna]] deg [[Tunes tamaneɣt]]. Dɣa dinna, yettekka deg lagriv i xedmen inelmaden n Zzeytuna ɣef tɣuri, asmi qqimen 48 n timar (swayeɛ) ur ččin, i wakken ad seggmen anagraw (système) n uselmed.

Ssi Sliman ameɣnas: Yebda leqdic ɣef zik deg wannar asertan. Asmi yella yakan deg temɛemmert n Yeḥya Aɛidli, deg useggas n 1946, yekcem ɣer yiwet n tejmaɛt tabaḍnit  yeṭṭafaren [[Akabbar n Weɣref Azzayri]] (PPA). Ssi Sliman yeqdec deg-s s wul-is, yesban-d iman-is d argaz bu tissas, yesɛan iseɣ (nnif).  
Asmi kfan taɣuri deg temɛemmert, netta akked yemdukal-is rzan ɣer [[Tunes]] i wakken ad snernin tamusni-nsen, dacu kan ur ttun ara daɣen amennuɣ asertan deg Ukabbar n Weɣref Azzayri.

==Ssi Sliman aselmad==  

Asmi d-yuɣal seg [[Tunes]], yebda axeddim deg taddart-is. Ixeddem d ccix n lǧameɛ yerna yesselmad lwacul. Akken daɣen i yesɣaray at Taddart deg ddin akked tsertit, yessefham-asen-d timsal. Dacu kan, lḥif n twacult-is d lqella ideg tettidir tmurt demmren-t akken ad yinig ɣer tmurt n [[Fransa]]. Meɛna, sseba n rrwaḥ-is ahat mačči d annect-a. Tidet yiwen ur tt-yeẓri.
Agrawli (amǧahed) [[Ɛabid Ɛumar]], win iwumi ssawalen Muḥend Ameẓyan, yesɛan legrad n Sirǧan, yenna-d aya: “Ssi Sliman ssulin-t srid deg legrad, wer (mebla) ma iɛedda-d ɣef tseddarin nniḍen, acku yella yakan d ameɣnas i iqeddcen ngum (uqbel) tagrawla. 

Ssi Sliman yuli ɣer wedrar deg useggas n 1956, aseggas ideg d-nuɣal si [[Fransa]], nekk, netta akked [[Malek Ɛabid]].  Nekcem-d kan, nemlal d Lkumundu [[Ssi Ḥmimi]] deg taddart n [[At Xyar]]. Imi liḥala n wedrar tuɛer cwiṭ, Ssi Ḥmimi yeqbel imir-nni yakan ad yeṭṭef yid-s Ssi Sliman, yufa-t d bab n tmusni, yessen i tsertit. Ma d nekk, yeǧǧa-yi i wass nniḍen. Seg wass-nni, Ssi Sliman yuɣal d imḍebber asertan deg Tama tis-rebɛa n temnaṭ tamezwarut, i d-yeṭṭfen seg [[At Wertiran]] ar [[Xerraṭa]]. Yeqqim deg-s sin iseggasen, seg 1956, aseggas n walluy-is ar wedrar, ar 1958 aseggas ideg yuɣal d imḍebber deg Tama tis-rebɛa, s legrad Ddaw-Lyuṭna, seddaw [[Ɛumer Aḥafṭi]], i mazal yeddren akka tura. 

Deg useggas [[1958]], ibeddel ɣer tama tis-tlata anda yuɣal d aqerruy ɣef iǧundiyen yakk n Tama tis-tlata akked tis-rebɛa. D netta i ten-yettawin ɣer imukan yelhan i ṭṭrad”. Ikemmel ugrawli deg awal-is ɣef ssi Sliman, yenna: “Cfiɣ mlaleɣ-t-id yiwet tikkelt deg taddart n [[At Jɛad]], yessuter-d deg-i ad t-sɛafeɣ, nniɣ-as ulamek, acku fkan-iyi-d lxedma, yessefk ad tt-kemmleɣ. Netta yenna-yi-d belli ɣur-s lamer ad d-yejmeɛ yakk iǧundiyen akken ad ten-yessufeɣ seg Tama tis-tlata, imi sya d asawen ad tiwɛir nezzeh tegnit fell-aɣ. Syinna yesteqsa-yi-d anda i tedduɣ i wakken ad yi-d-yaru ttesriḥ. Imi s-nniɣ anda, yefka-yi-d lkaɣeḍ n uɛeddi”.
Ma d Dduktur [[Yeḥya Buɛziz]] deg udlis-is “Lɛerc n [[At Ǧeɛfer]], Amezruy akked Tɣerma”, deg usebter wis 231, iwekked-d belli Ssi Sliman rran-t ccifan n Twilayt tis-tlata d imḍebber n Temnaṭ, yeṭṭef tlata n Tamiwin: tis-tlata, tis-rebɛa akked tis-xemsa. Aya ilmend n termi-ines (tteǧruba) deg wannar, tiḥirci-ines akked leḥmala-ines i lxedma. Wameg, mačči menwala kan ad yeṭṭef Tamiwin-a, aladɣa deg tallit-nni ideg qerriḥet teswiɛt.
K
ra seg ṭṭradat n Ssi Sliman: Yeḍra yiwen n ṭṭrad deg useggas 1959, deg leḥriṣ-nni n Jiniral Cal. Tella terbaɛt n Ssi Sliman deg [[Butwab]], ma d tin n [[Seddiq n At Ɛli]] deg taddart n [[Tansawt|Tensawt]]. Deg yiwen n wakud (lweqt), kkren sin imenɣiyen, yiwen deg Tensawt, wayeḍ deg Butwab, seddaw tecḍaṭ n Ssi Sliman.  Yeḥka-d Ssi Muḥend Ameẓyan aya: “Deg ṭṭraḍ-nni, Ssi Sliman yettwaǧreḥ nezzeh deg uḍar-is ayeffus. Ruḥeɣ wwiɣ-t-id seg Butwab ɣer taddart n Tuddar, ɣer ugrawli [[Lḥaǧ Meḥmud Dulbar]], win i sen-tt-yessnen i lbumbat. Dɣa, yeqqim dinna Ssi Sliman ass d akemmali. Syinna, tewwi-t terbaɛt n [[Ɛemmi Rrabiɛ]] seg [[At Ɛebbas]] ar [[Amalu|Umalu]], i wakken ad idawi ɣer tegrawlit [[Yamina Umalu]], tameṭṭut n [[Lbacir Celliq]]. 

Yeqqim dinna almi d asmi yeḥla yakk. Syinna yuɣal-d ɣer terbaɛt-is i wakken ad ikemmel imenɣi d umnekcam arumi. Ssi Sliman yella ur yesserkad ara iman-is alma yekfa ṭṭrad akken yessefk. Yerna, d netta i yettɛassan ɣef iǧundiyen-is, mačči d iǧundiyen-is i yettɛassan fell-as. Akka i yeqqim almi i yemmut.
Ameɣras iwumi d-iqebbel Rebbi ddeɛwat-is: Yeḥka-d ugrawli [[Lḥaǧ Muḥend Akli]], n [[Adrar n Sidi Yidir|Udrar n Sidi Yidir]], yiwet n temɛayt tameẓaynt meɛna s wazal meqqren, teḍra-yas i Ssi Sliman imi yella deg yiwen n ṭṭrad ideg ten-ɣelben irumiyen. Imi yeḥḥulfa s twaɣit ara yeḍrun i yiǧundiyen-is, yerfed ifassen-is ɣer igenni, yenna i Rebbi “ma yella d tidet aql-ik ɣer yidis n yigrawliyen, sken-aɣ-d lberhan-ik”. D lewhayem, ur ɛeddant ara kra n tmercin (ddqayeq), agut iɣumm-d yakk adrar. Syinna ṭṭfen-as-tt d tarewla, menɛen-d seg lmut ur nreḥḥem. Tadyant-a imir-nni tettwassen nezzeh s yisem n [[Timeɣrest d Yiseɣ]]. 

Yenna-d daɣen ugrawli [[Ɛellawa Seɛdawi]] “Ssi Sliman yella deg Tama tis-xemsa aked tis-tlata anda i d-yessuget weɛdaw arumi tiyitiwin-is. I wakken ur ttwaṭṭafen ara netta d iǧundiyen-is, Ssi Sliman yesseqdec aṭas n leɛfayes n trewla i wakken yelḥu gar tamiwin-a.
Dɣa, sebba n temlilit-iw yid-s d lamer i ɣ-d-yettunefken i wakken ad d-ruḥeɣ seg Tama tis-tlata ar Tama tis-xemsa. Imi d-newweḍ ɣer Butwab, ssneɣ-d Lyuṭna Ssi Sliman. Cfiɣ yiwen wass, asmi nella deg taddart n [[Tuffirt]], anda qqimen waṭas n yimḍebbren d iǧundiyen n Tama tis-tlata d tis-xemsa, deg-sen Ccix [[Yusef Ayeɛlawi]], [[Seddiq Umeḥfi]], Ssi Sliman, [[Yedris Axyari]] akked Ssi Lbacir. Neṭṭef deg rebɛa yid-neɣ taɛessast deg yiwet tiɣilt iwumi semman [[Tasra]]. Ɣef lewhi n rrebɛa n ssbeḥ, nesla i yimesli (ṣṣut) n licarat d ikamyunen n lɛesker, usan-d seg [[Ilmayen]], teddun ɣer [[Tamuqra|Tmuqra]], [[Tuffirt]] akked [[Bicer]]. Imi msefhamen yimḍebbren amek ara xedmen, fkan-aɣ-d lamer ad nerr ɣer [[At Ǧeɛfer]], imi amkan-nni ur isemmeḥ ara ad newwet deg-s arumi, aladɣa imi nutni deg waṭas yid-sen. Ass-nni, d lemziya iḥḥun-aɣ Rebbi kan, nexser anager (ala) rebɛa n yergazen. Kra n wussan kan akka ar deqqal, nekcem ɣer [[Butwab]], neqqim deg-s tlata n wussan. Cfiɣ daɣen ɣef yiwet n tikelt, nekcem-d ɣer taddart n Butwab, yellan d [[Tamnaṭ Yettwagedlen|tamnaṭ yettwagedlen]] (Zone interdite), ulac deg-s yakk imezdaɣ, nensa iḍ dinna. 
Ɣef lewhi n rebɛa neɣ lxemsa n ssbeḥ, ffɣen azal n 05 iǧundiyen akken ad sfeqden ma yella kra. Yiwen deg yiǧundiyen-nni nessawal-as Musṭac, n [[At Wertilan]]. Dɣa, tekker gar-asen d irumiyen. Imi nesla i uḥlalas yeṭṭerḍeq, nfaq belli yella wi ɣ-yessezen. Ṭṭrad imir-nni yuɣal meqqer. Amenzu i yeɣlin deg wannar n yiseɣ d ameɣras [[Ḥsen n Wasif Lmersa]]. 
Ar deqqal, neẓra belli ula d Ssi Sliman, [[Seddiq Umeḥfi]] akked [[Ṭaher Cawec Ɛli]], amaray n Ssi Sliman, wwḍen leɛfu n Rebbi. Amḍiq umqit ideg ɣlin isem-is [[Bufenzar]]. I usmekti, Ssi Sliman yenna-yaɣ-d ilaq ad nerwel ɣer tiɣilt ɛlayen yakk i wakken ad neslek seg twaɣit, meɛna Seddiq Umeḥfi yugi, tesseɣleḍ-it tignewt ixesren ass-nni. Yefka-yaɣ-d lamer i wakken ad nerr ɣer [[Adrar Umizar|wedrar Umizar]]. Imi newweḍ ɣer dinna, aɣemɣum yessa-d ddunit, afus-ik ur ttɛeqqleḍ ara, yerna nesla i lheffa n lɛesker. Imi d-nuɣal ɣer [[Butwab]] akken ad sen-nini i yimḍebbren d acu i nesla, yerra-yaɣ-d Seddiq Umeḥfi belli ayen nesla mačči d lheffa n lɛesker meɛna d tin n yilfan. Imi d-yeflali yiṭij, nufa belli lɛesker yeṭṭef yakan tiɣaltin yakk i ɣ-d-yezzin. Cfiɣ ass-nni, nwala sdat-neɣ amek d-ṭṭfen s ufus [[Lexḍer Makur]], imi akken yeffeɣ ad isebbel iman-is, dacu kan tameẓyant-is texdeɛ-it, tettwaɣ, ur tekkat ara. Imi nwala belli lɛesker yeḥreṣ-aɣ-d nezzeh s tɣaltin ufella, neɛreḍ ad nerwel ɣer tama nniḍen. Ssi Sliman yella yeddem rradyu Philips. Tezzi-d fell-aɣ llavyu, tessefqad. Yewwet-itt [[Seddiq Umeḥfi]] s rrṣaṣ, terwel. Umbɛed, teqqel-d i tikelt nniḍen, tewwet-d Seddiq Umeḥfi tḍegger-it, yemmut menṭeq. Ɛerḍeɣ ad d-jemɛeɣ tamekḥelt-is, tewwet-iyi-d, dɣa yeɣli-yi sslaḥ-iw ula d nekk. Taswiɛt ass-nni teḥreṣ nezzeh. Ɣliɣ-d gar sin idisan n lɛesker, sliɣ i tiyitiwin n Ssi Sliman s tmekḥelt-is tamarikanit. Imḍebber arumi, ifaq belli tiyitiwin-a kkant-d sɣur yiwen seg yimḍebbren igrawliyen, dɣa yenna-yasen i yiǧundiyen-is ad d-zzin tixenfiyac-nsen ɣer Ssi Sliman. Awah mačči d tiyitiwin n Ssi Sliman tili ur yi-d-tufim ara assa gar-awen. Aya yesbanay-d amek Ssi Sliman, imḍebber, yettɛassa ɣef iǧundiyen-is.”

Ameɣras Ssi Sliman, asmi tefra tegrawla, semman ɣef yisem-is Tasnawit Buqider Sliman deg [[At Wemɛuc]], [[Tawilayt n Bgayet]]. Akken daɣen i d-teffeɣ s yisem-is yiwet n terbaɛt n yinelmaden n uɣerbaz aserdas n [[Tici]]. Aya d drus kan n lxir i yuklal.
Ad yessers iɣessan-is deg talwit.
Tudert n lebda d yiseɣ i yakk imeɣrasen, yal yiwen s yisem-is.

•	Tukkist seg weɣmis Al-Mustaqbal n wass 10 yulyu 2005, Un 634
•	Yerra-t-id ɣer teqbaylit Berkus Tiwal


[[Category:Tameddrt]]
