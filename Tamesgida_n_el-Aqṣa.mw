{{Databox}}
'''Tamesgida n Laqṣa''' (anamek s tmaziɣt: Tamesgida tamaggugt), d amkan imqeddes n wesɣan n [[Lislam]], yezga-d deg temdint n [[Lquds]], deg [[Falesṭin]] (yellan ass-a ddaw tuṭṭfa tisrayilit). 

Tamesgida-a d nettat ay d amkan imqeddes wis kraḍ deg Lislam, deffir [[Lkeɛba]] (deg [[Mekka]]) akk d [[Tmesgida n Umazun]] (deg Temdint). Deg wakal n Laqṣa tella tmesgida akk d [[Taqubbet n Weẓru|Tqubbet n Weẓru]]. Seg wasmi ay yettwaṭṭef weḥric agmuḍan n temdint n Lquds, deg 1967, Israyiliyen bdan sseddayen ddiɛaya ay d-yennan tamesgida-a tettwabna deg wemkan aydeg yella, zik, ufakan (temple) n [[Sidna Sliman]], yerna, deg yiseggasen n 1990 d 2000, bdan qeddcen akken ad kksen amkan-a i Yinselmen imi ay t-ttwalin d amkan imqeddes akk deg wesɣan (ddin) n [[Udayen|Wudayen]]. 

Maca deg Lislam, amkan-a d imqeddes imi Amazun (Nnbi) Muḥemmed yusa-d yerna yeẓẓul deg-s deg Yiḍ n Lisṛa. Nnig waya, d Tamesgida n Laqṣa tella d lqebla tamezwarut wuɣur llan ttẓallan Yinselmen, arma ay d asmi ay ten-yumeṛ Ṛebbi ad rren [[Lkeɛba]] d lqebla. Sakkin, asmi ay kecmen Yinselmen ɣer temdint n Laqṣa, [[Ɛumar ibn Xeṭṭab]], axlif n Yinselmen, yebna tamesgida deg wemkan-nni.

Umawiyen smeɣren tamesgida-nni, yerna fukken-tt deg useggas n 705. Deg 746, twet-d yiwet n tzenzelt ay tt-ihudden, dɣa ɛawden bnan-tt [[Yiɛebbasiyen]] deg 754. Deg 1033, thudd-itt tzenzelt niḍen, dɣa ɛawden bnan-tt [[Ifaṭimen|Yifaṭimen]] deg wemkan aydeg mazal-itt ar ass-a. Deg 1099, [[Inmudag]] (croisés) imasiḥiyen ẓedmen-d ɣef temdint n Lquds, snegren imezdaɣen-nnes yerna rran tamesgida-nni d taklizt. Maca, asmi ay ten-yessuffeɣ [[Ṣlaḥeddin]], Inselmen ɛawden rran tamesgida-nni d amjan n tẓallit. 

Deffir ccwal ay inekren deg 2001 deg [[Falesṭin]], Israyiliyen gedlen i wakk Inselmen n umaḍal akken ad ẓẓallen deg tmesgida-a, menɣir Aɛraben n Israyil. Nnig waya, Israyiliyen ttkemmilen leqdicat-nsen n ussekfel ddaw tmesgida-a, ula ma Inselmen ugin aya imi ay yezmer ad ihudd llsisan n tmesgida-nni. Ma d imedḍurfa israyiliyen, ttgallan ad hudden tamesgida-a akken ad bnun deg-s "Afakan".

== Imniren ==
* [[Takerbust n weẓru]]
[[Category:Urcalim]]
[[Taggayt:Timesgidiwin n Uṛacalim]]
[[Taggayt:Timesgidiwin]]
