[[Tugna:Amar Imache.jpg|thumb|Aεmer Imac 1895 - 1960]]

'''Aεmer Imac''' ''ⴰⵎⴰⵔ ⵉⵎⴰⵛ'' s teqbaylit, ''Imache Amar'' s telaṭinit, d argaz n tesertit [[Aqbayli]], ilul ass n 7 [[Yulyu]] 1895 deg taddart n [[At Meṣbaḥ]] [[Tamurt n Iqbayliyen]] deg teγiwant n [[At Dwala]], yemmut ass n 7 [[Fuṛaṛ]] deg useggas 1960.

==Tameddurt-is==

===Temẓi-s deg At Dwala===

Deg yiwet n taddart, isem-is At-Mesbaḥ n teγiwant n [[At Dwala|At-Dwala]], ass 07 n yulyu n useggas n 1895,  yeluled yiwen n ltufan semman-as Aεmer Imac. Tawacult-is d tin i ixeddmen tafellaḥt seg zik, am tewaculin meṛṛa n temurt n Leqbayel.

Aεmer, yekcem γer uγerbaz, asmi yesεa ṭam (8) iseggasen g leεmeṛ-is, aγerbaz id-yusan deg taddart n Tegemmunt Ukerruc. Yeffγed seg-s deg useggas 1908. D yiwen i yezemren, sin iseggasen kan mi id-yeffeγ yebda leqdic deg useggas 1910, armi qrib ad yawweḍ ṭrad agraγlan amezwaru n 1914, yekker yunag γer Fransa.

===Deg Fṛansa===

Yufad dinna axddim, deg yiwet n teḥanut. Aεmer yessen axeddim-is akken iwata. Ur yelli ara d aγrib yeqimen deg yiwen wemkan, γas ulama ixuṣ din kra n ttawilat, yessen ad iγer, am wakken daγen yessen ad yaru akken iwata tafransist. Armi d aseggas n 1926 i d-yufa amekan i t-iεejben. Sutren-as ad tessalin d aqerru n yixeddamen.

Γas ulama deg wuṭṭun wis εecra n weγmis El Umma n waggur n yebrir 1933, i d-iban i tikkelt tamezwarut yisem n Aεmer Imac d amyaru aγella1. Aεmer yettaru si zik, maca s yisem nniḍen. Yeqqim deg weγmis El Umma armi d aseggas 1937, d aγmis i s-yerran azal, i s-yefkan udem ama di tmurt ama di berra.

Ṭam (8) n yiseggasen n lxedma, armi d aseggas 1933, anida d-yufrar deg wegraw n 28 mayu 1933 d amaray amatu n Yetri n Ugafa n Tferka. D aγelnazri γef [[Lezzayer]] Tazzayrit, di tmurt n yeεdawen, i lmend n umennuγ-is s tuffra, yettwattef γer lḥebs ass n 5 deg unbir 1934, yerna ixelleṣ 200 frank n lexṭiyya. Mi i iεedda di ccreε ttren-t, tirririt-is : « nefraḥ aṭas aṭas, mi d-tewweḍ tegnit am tagi, i tikkelt tamezwarut, i tikkelt tamezwarut, 101 iseggasen ayagi, ad d-nssuγ lmeḥna-nneγ zdat n teγdemt tafransist, ad teslem awal-nneγ s yimeγnasen n ugafa n tfarka ». Seddis (6) n wagguren i yeqqim, yeffeγ-d deg waggur n mayu 1935.

Ur yuγal ara γer wemkan-is n lxedma, sebba γef umennuγ aserti, yelha-d d Yetri ENA. D bab n tidet, yessawaḍ awal-is. Degmi i d-yufrar deg useggas 1935 γer tama n uselway n Yetri ENA [[Meṣṣali Lḥağ]]. Ma d aselaway amezwaru, seg useggas 1924 ar 1926, isem-is [[Ğeffal Muḥamed]] i d-ilullen deg useggas n 1885 di taddart [[At Ḥag]] n tγiwant [[Irğen]].

Seg asmi i iruḥ, Messali γer umdakkel-is [[Cekkib Arslan]] γer Genève, deg waggur n wunbir 1935 ar yunyu 1936, d Imac, Yaḥyawi, Nwira d Rağef i iheddren s yisem ukabar n Yetri, armi d-yuγal Meṣṣali di tallit n Tirni Taγerfant1. yessaweḍ lḥal sin imddukkal-a, i tikkelt tamezwarut, ur msefhamen ara, anwa i d abrid ara awin deg unebdu 1936, ay-a sebba-ines d tamuγli ukabar γef tkebaniyin n lεesker agraγlan2, anida Aεmer Imac yugi ad yili γer tama n leḥkem n Tirni taγerfant n Spanyul, acku aneggaru-ya yugi ad yeqbel timunent i wid yellan seddaw n laεnaya-ines, ladγa tamnaḍt n Rrif. Tugin-agi n uttekki n Yetri ENA ur yelli wemsefhem d Ukabar Azduklan Aṛumi (PCF) di tallit n Tirni taγerfant.

Imac ur yessusum ara, yezga yeqqar-d ayen i t-iceγben, di lweqt anida tamuγli n Ukabar Azdukklan Aṛumi γef Blum Violet ur telhi ara. Deg tirririt n Aεmer Imac i wid yellan deg-s, yenna : ''ṭṭfen amkan n yir rraṣa, ay imdukkal n yeεdawen''. Ma d tamuγli-ines γef Blum yenna : ''ur yelli d ayen yelhan, d akellex kan fell-aγ''

Seg tallit-nni, amennuγ ger Aεmer Imac d Messali yettnerni. Mi d-yehder wegraw n Yetri n Ugafa n Tfarka, i d-yeḍran ass n 27 di yebrir 1936, di temdint n Grande aux Belles, zdat n 500 n yimeγnasen, Aεmer yerfed awal, yesmekta-d deg-s amezruy n ukabar n Yetri, yenna : ''d nek i yellan s deffir n tlalit n Yetri ENA'' , seg tama nniḍen yenna, amek Messali ur yettwaṭṭef ara γer lḥebs deg useggas 1935 , d acu i d sebba ? Mi yesla ttεeggiḍen kra n yimeγnasen s uselway Messali, yerra-yasen : ''tiddukla ilaq ad teddu d wahil-ines  mačči ddaw n ufus n yiwen wergaz''.

Гas akken yeḍra yid-s wannect-nni, Aεmer yeqqim, yettkemmil amennuγ deg ukabar n Yetri, d imenγi mgal ukabar n Tirni Taγerfant, acku d akabar-agi i d-yeglan s uselyen n Yetri n Ugafa n Tferka. Deg awal-is, d amaray amatu yenna : ''d akabar n Tirni Taγerfant i d sebba n uselyen n ukabar-nneγ''. Amgirred ger Aεmer d Messali irennu ula di lweqt n lḥeṛs mgal Fransa, messali yesuffeγ-d yiwet n tikti γef tlalit n Umnir 1Azzayri. Si tama tayeḍ, Imac yessuter timunent i tmurt n Lezzayer. Гas ulama yella ger-asen wugur aserti, sawḍen ad mlilen, Aεmer yesεa kan deffir-s imeγnasen d Lqbayel, ma d Messali yesεa ula d netta wid n temnaḍt-is. Di temlilit-agi Aεmer yerfed awal, yefka-d amedya n tmurt n Leqbayel yellan si zik, tessen amek tetteddu s tlalit n useqamu agdudan, d amgdul, ula d fransa neγ timura nniḍen mazal ur ssinent walen-agi. Ugur aserti yellan si zik, maca iban-d aya-a kan, ger imeγnasen, amek ara tili Lezzayer γer zdat, d taεrabt d tineslemt neγ d tin n yedles d tutlayt n tmaziγt.

===Ussan n ṭrad agraγlan wissin===

Mi yebda ṭṭrad agraγlan wis-sin, yal yiwen yesmuqul d acu ad d-yawi, d acu ad d-yaker neγ ad d-terbaḥ, ma d Aεmer ur d-yelhi d yiman-is, d win yettzidin di leqdic. Taggara n useggas 1938, yeḍra-d di Fransa wegraw aγelnaw2 i d-yettwaheggan s tiktiwin n Imac d wemdakkel-is Yaḥyawi. Deg temlilit-agi, Imac, yewwet-d deg Fransa d tmura nniḍen i tt-yettεawanen, tid yettwalin timura n Tefriqt Ugafa i nnfeε-nsent kan, yenna : « Ifriqiyen, yessaweḍ lḥal fell-asen, ad walin nnfeε-nsen di tmurt-nsen, ilaq ad ḍefren abrid n umennuγ i wakken ad ḥarben γef tmura-nsen ». Mi d-yella uselyen n Ukabar n Uγref Azzayri (PPA), Aεmer yettwaṭṭef γer lḥebs, acku yella zik d amaray amatu n Yetri, ay-a yella-d deg useggas n 1940, yemlal dinna d yemdukkal-is n ukabar n weγref, acku yugi ad yeqbel timlilit d leḥkem Vichy.

Axeddim aneggaru n Aεmer Imac yella-d deg useggas 1942. Iruh γer Lalman, ulac win yeẓran d acu n sebba, yuγal-d γer Fransa ur yettu tasertit. Ṭtrad wis sin mačči d ayen yelhan i d-yewwi ama i netta ama i Tmurt-is.

===Tuγalin γer Lezzayer d tegrawla n Tuber 54===
Aggur n yennayer n useggas 1947, ikcem-d γer Lezzayer, ikemmel axeddim di Lezzayer Tamanaγt. Deg waggur n fuṛar, yura tabrat n lefraq i yemdukkal-is yettidiren di Fransa. Yessefhem-d sebba n tuγalin-is γer tmurt d temsalt yellan gar-as d Messali. D ayen yelhan i yexdem, yenna-d daγen deg-s: « Ma tella tγawsa, ilaq imenγi fell-as, d wa i d abrid i weγref akken ad yaweḍ γer lebγi-s. D aya i d awen-ḍelbeγ ! Ur yelli d acu ad aγ-yebḍun. Ur ilaq ad tewwetem deg wayen yelhan, talla tγawsa ur ilaq weγref ad tt-yeğğ, ad tettwabeddel neγ ad tettwaker,… »

Aεmer Imac, yessuter talalit n Ukabar n Tdukli Tazzayrit1 (PUA). Iswi-s nniḍen, yebγa ad yessizdeg tineslemt, yerna ad tt-id-yekkes seg yir ifassen.

Ma d ikabaren, Aγref Azzayri d Umussu MTLD, iγaḍ-iten lḥal γaf wayen d-yenna Aεmer. Messali iεedda-d di tudrin n tmurt n Leqbayel, yeqqar : « Aεmer mačči d ayen yelhan iwumi d-yessawel ». Tiktiwin n Aεmer Imac ttzidint, ttkemmilent, uγent amkan deg ukabar n MTLD, kecment deg wallaγen n yimeγnasen seg useggas n 1949 ar 1951 akk d 1954 ar 1955. Ayen akk yexdem Aεmer d iseggasen, d wayen yeḍran yid-s deg umussu-ines, ur yessawed ara γer lebγi-s akken yebγa, yuγal yekcem γer ukabar UDMA n Ferḥat Σebbas.

Deg useggas 1950, i d-yuγal γer taddart-is At-Meṣbaḥ, seg wasmi tebda tegrawla tazzayrit, aṭas i d-yettasen γer-s, seg yemdukkal-is neγ d imjuhad i wakken ad awin kra n tiktiwin d tmuγli-ines γef tallit-agi, d usuter n tesγunin d yeḍrisen γef umennuγ ad awin.

===Ussan-is ineggura===

Aεmer Imac yemmut ass n 17 fuṛar 1960, di taddart-is, At-Meṣbaḥ, taγiwant n At-Dwala. Dda Aεmer ilul-d d agrawliw, yedda s tiktiwin-is, yefka tudert-is i umennuγ γef Lazzayer Tazzayrit, ayen nebγu nini-t-id fell-as, ur nessawad ad d-neḥku ayen yexdem d iseggasen. Awal-is aneggaru i d-yenna di tebrat-is : « tanemmirt i kunwi, a ken-ctiqeγ, kemmelt deg webrid n tegmat. Myeḥmalet akken iwata am tarwa n yiwet n twacult. Tanemmirt i kunwi ssarameγ-awen tudert, ur yelli ad yid-wen yedru ad tεicem deg tmurt-nneγ Lezzayer…»

==Idlisen-is==
Yura Aεmer Imac iḍrisen :

*L’Algérie au carrefour 
*L’angoisse de l’Afrique 
*Le cyclone sur le monde 
*Le procès de mes aïeux
 
==Idlisen yuran fella-s==

Idlisen γaf Aεmer Mezdad :
*Omar Carlier: le cri du révolté «Imache Amar, Un itinéraire militant» ENAL, Alger, 1986.

==Tamesluyt==
*http://www.tameddurt.com/spip.php?rubrique15
*http://fr.wikipedia.org/wiki/Amar_Imache


[[Taggayt:Tameddurt]]
