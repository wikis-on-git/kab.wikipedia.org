'''Ɛmer Mezdad''' d yiwen gar imyura imeqqranen id tefka [[Tamurt n leqbayel|tmurt n izwawen]]. Yessen [[taqbaylit]] akken ilaq, yelddi abrid i tsekla tatrart, yettaru s tmeslayt i zemren ad fehmen akw medden, taqbaylit-is yeseqdaci-tt s wudem atrar, yesexdam tatiqniqit (technique) i sexdamen imyura imeqqranen n ddunit, adlisen-is degsen tamusni tameqqrant skanayen-d abrid ar tezwawt (la kabylité) i yellan d abrid n talsa (humanisme).

Win yebɣan ad iɣar tasekla i deg yella unamek (amezruy, amenuɣ ɣef tmetti, tinekit..) i yɣar ungalen. Isɛa daɣen yiwet n tesɣunt "ayamun", leqdic-is d win ygarzen atas, tzemrem attarzum ɣures ar asmel : www.aymun.com.

== Ayen yura Ɛmer Mezdad ==


* ''Ass-nni'', 2006
* ''tuɣalin'', 2003
* ''tagrest urɣu'', 2000
* ''id d wass'', 1990
* ''Ussan''
* ''tafunast igujilen (tamedyazt)''

ɣures daɣen ammud n tullisin d isefra.

== Tanagit af Ɛmer Mezdad sɣur umyaru [[ǧamal Benɛuf]] ==

Amyaru ameqqran imeqqranen Ɛmer Mezdad yuklal aṭas n leqder, yuklal a s-nerr tajmilt ( mačči s tinna akken n wawal kan d ucekker) s tɣuri n yeḍrisen-ines d wayen akk yura. Nekk seg wid i t-iḥemmlen aṭas, ɣas ma werǧin t-mlaleɣ, maca ɣriɣ akk ayen d-yessufeɣ: Ungalen: Iḍ d wass, Tagrest urɣu, Ussan. Ammud n tullisin:Tuɣalin. Ammud isefra: Tafunast igujilen. ɣriɣ ula d kra imagraden i d-ssufɣen yeɣmisen... Ayen yettaru d lebni di tsekla-nneɣ. Ddeqs i d-lemdeɣ sɣur-s, ttɛanadeɣ a t-cbuɣ, ɣas ma yeṭṭef taqacuct di tsekla tamaziɣt. Ttwehhimeɣ deg-s amek i yessusem, yeltha-d kan d uxeddim, yexḍ abrid n widak yessimɣuren ayen meẓẓiyen deg-sen! A wi yufan a s-d-iḍer warraz n "Nubal" n tsekla, netta yuklal, tasekla-nneɣ a tt-issinen akk leǧnas. Tegra-yi-d tamawt-agi, ilaq a tt-in-rnuɣ: Acimi ur yesseɣtay ara agulen yellan di tira n yedlisen-ines?! Ẓriɣ d ayen i d-yessuturen aṭas lweqt, maca ayen ilaqen ilaq. Amedya: Tagrest urɣu yeččur, iɛebba ayen i wumi ur yezmir n wagulen. Tikkwal ad naf awal yura-t akka, seddaw, neɣ nnig a t-naf yura-t akken nniḍen ?! Temɣer n tsekla-s ur tessuruf ad ilint deg-s tuccḍiwin di tira. A yi-yessuref ɣef tamawt-agi, ḥṣiɣ yugar-iyi di tmussni. Yiwwas a n-fkeɣ rray-iw s talqayt ɣef yedlisen -is, ma nedder.

== Awal af ungal ''Ass-nni'' yettwaksed di tesɣunt Ayamun n Ɛmer Mezdad ==

Ulac acu ur neţfakka. Kra i d-yeɣlin ɣer ddunit ilaq ad yiwsir. Ayen yeẓzan, ţɣaren iẓuran deffir ifurkawen. Kra iteddun, neɣ yeţmuruden, kra yeţţarran nnefs, tɣelli tgecrirt, iḥeffu weglim, yeţruẓu yifer. Ma d amdan, tikkwal yeţwaɣ ula d allaɣ-is.<br />
Iseggasen-a ineggura, tamɣart, cwiṭ cwiṭ, ixerreb leɛqel-is, mačči d tinna n zik. Kra tennuɣ d ddunit, ddunit taggara-ya terra-d deg-s ţţar. Mi ţ-yesni ad as-yales. Tura awal ma izad, ad iruḥ fell-as yiḍes, kra yekka yiḍ d asnirmet. Alamma yedden ccix, neţţat tiṭ-is ur teqqin. Imir, ad teddem ssḍel i tẓallit. Ad tesṭettun, ur tferren azal d yiḍ.

“ Selleɣ-as mi ara tefk lfaţiḥa. Ɣur-s d tannumi lfaţiḥa mačči s tsusmi, teţmeslay ansi i k-yehwa ad as-d-tesleḍ, amar i-mi s teqbaylit i ţ-teţţak, teẓra acu teqqar “ A bab n igenwan d tmura ! A ssadaţ imeɛzuzen !” Ad ţ-tawi akken azrar n ddeɛwa n lxir, tatut ur teţţeţţu yiwen deg-neɣ. Zik ula d Tawes teţţawi-ţ-id di lfaţiḥa. “Ad yeg Ṛebbi teẓza s ixulaf, ad terbaḥ ad tesserbeḥ.” Tineggura-ya, ur as-selleɣ ara tbedder-iţ. Tekkes-iţ di lfaţiḥa, akken i ţ-tekkes deg wul-is. Uggaɣ d tideţ ɣur-s, dayen temsa.<br />
Mi tfukk taẓallit, tikkwal teggan alamma bdan medden tuffɣa. Syin ad d-tekker, bezgent wallen, aqerru-s amzun d tissirt. Mi ara yi-d-taf deg wexxam, tugeţ d nek ara ţ-yezwiren s ɛelxir ; tikkwal ur iyi-t-d-teţţara ara. Mi teswa cwiṭ n lqahwa, ad tawi abrid n wennar, nnig Yiger-Usammer, din ara taf Nna-Faṭi. Seg wasmi temmut Tḥemmuţ, aţţan tuɣal ɣer Nna-Faṭi, yerna tamexluqt-nni ul-is diri-t, ur ţ-ḥemmlen ara medden : mačči am tmettut am tayeḍ!

'''Abrid n Yiger-Usammer'''

Abrid n Yiger-Usammer ssya d ssya d inijjel. Ilaq yal seggas ad ifres. Ma ǧǧan-t  akken itett yakw abrid. Abrid n Yiger-Usammer d abrid n leqbayel. Tehri  anda ara tɛeddi kan tyuga, neɣ zzayla s ttɛebga. Mačči di temdinin ! Abrid yezzi mačči d kra, ikcem ger tferkiwin, iferreq-itent, igezzem-itent, ifettet-itent. Ass ugeffur, tafat cwiṭ kan, ɣellint-ed tillas deg-uzal. Abrid-a ɣures Ihiba. Zik nni degs i d-zzwaren, mačči  yiwen neɣ  sin i nɣan da, dagi i d-tterran medden ttar. Win yettalasen i wayed ad as-yini "Ad iyi-ih’qer webrid n Yiger-Usammer", neɣ "Nek yidek an-nemlil deg Yiger-Usammer. Maca seg-wasmi tefra lgirra, tagi n ttar tuɣal amzun akken ttun-tt leqbayel, wa ur d-izeggir i wayeḍ. Zik, adrum ara tekcem tagi n ttar ḥseb-it amzun yenger dayen. Wa a t-id-ittaǧǧa i wa, Iǧil i lǧil. Ad ikker walbeɛḍ  ad issefqed i lexla, neɣ ad isewweq, akka kan irra ccɣel-is ger wallen-is, tameddit a t-id-awin deg-uferrug. A t-ssensen. A t-ssirden. Ad ẓallen fellas. A t-meḍlen. Awal ad iffeɣ, d aṭṭan i t-yenɣan neɣ d tiɣirdemt i t-iqqsen, neɣ  iswa aman n terga, tewwi-t tawla iɣeẓran. Yiwen ur d-ibedder ttar neɣ lmut s uḥerbal. D tin n Ṛebbi. Teccur-as. D ayen yuran. Ayen i d-yewwi di twenza, meskin. Ibghat Ṛebbi. Imawlan-is ur ttgallan deg-yiwen. Maca ẓran ansi i sen-d-tekka tyita, ẓran anda ara tt-rren. Urɛad i d-itezzi useggas adrum axṣim a tt-Iṭṭef teḥma : yiwen wass ad ɛebbin albeɛḍ degsen. Netta daɣen d tiɣirdemt i t-iqqsen , neɣ yeɣli-d si tulmut, neɣ yettewt-ed seg uzayar. Ad asxedmen akken xeddmen medden. A t-meḍlen d azedgan. Tetccur-as. Ad run fell-as kra n-wussan. A d-ssensen fell-as. Ttaṛ ur t-id-ibedder, maca yezga irekkem deg ulawen. Akken, wa a tt-id-ittaǧǧa i wa Atṭaṣ  iderman, yernu seg widak izemren, ggwten degsen yergazen, id-yegran degsen anagar yiwen učamɣar ur ittaf win ara t-imeḍlen. A d iqqim i yiman-is, d inigi nn tebrek deg zzren medden. Leqbayel wissen anda d-wwin ddeɛwessu yerna tḥuza-ten.

ukkis si :

Aɛmar Mezdad: Iḍ d wass 
Adlis iffɣ-d ɣur Asalu-Azar di Ldzayer deg useggas 1990

== Tazwart n adlis ''Iḍ d wass'' sɣur Saɛid Sadi ==

Imyura n tmaziɣt bdan ttbinin-d.
Bab imeslayen agi d yiwen degsen.
Ma yella nettnadi ɣef tidett, di tegnitt agi ideg yal yiwen la yeqqar felli i tebna, ilaq aɣ a d-nini yiwet lḥaǧa:<br />
Ɛmeṛ Mezdad yusa-d ger wid isersen lsas amenzu i tira n Tmaziɣt. Cfiɣ di 72 nella d inelmaden di Ben Ɛeknun, Ɛmeṛ ittaru. Ittiki degsent irkwelli. Yurar yidneɣ ass-mi nessuli "A Muḥend rfed tabalizt" n Kateb Yasin. Yurar ulama yettkukru a d-ibin zdat medden.
Tefka-tt teswiɛt; Akka i tebɣa tmaziɣt.<br />
" Ma ilaq a newwet amendayer, a-t newwet " i d-inna ussan nni. U yewwet-it. Icna, issefra, ittiki di terbaɛt Imaziɣen Imula. Illa degs ass-mi tebda.

20 iseggasen aya, ulac iḍ, ulac ass ideg i-ɣ izgel wugur.
" I lukan at-truh tnuda nneɣ uqbel a nekfu aḍref. ɣurneɣ i gurez umezruy n tmaziɣt. Imezwura aṭas yidsen ǧǧan-tt. Wid deffir nneɣ ulac later. I lukan a-d iɛeddi lǧil nneɣ uqbel annesufeɣ aḍref... " D wagi i d aɣbel nneɣ.
Aḍref yekfa, tira tettkemmil.
Nebna-tt ɣef tidett d nniya.
" Win ixeddmen ɣef tidett isawaḍ " i-s inna Ferḥat.

Ungal agi ibna ɣef sin wudmawen. Yiwen wudem yuɣ-d azar di tirga n yiḍelli. Udem nniḍen ittnawal di tallit n wass-a d wayen i-ɣ ittraǧun azekka. Yiwwi-d ɣef ubrid ideg d nekka.
Akken i ɛeddant fellaɣ.

Llan wid icennun s taɣect nsen. Ɛmeṛ Mezdad ittcewwiq s tira ines.
ɣiwel ssufeɣ-d ungalen nniḍen. Wid nni turiḍ ass-mi tfelleq tasa. Zṛiɣ llan, zṛiɣ wejden...zriɣ a d-ffɣen. ɣiwel...
ɣiwel ssufeɣ iten id.
Fellak at-tifsus taɛkemt. Fellaɣ a d-tifrir tagut.

Sɣur [[Saɛid Seɛdi]]

== Tukkist si Tuɣalin n Ɛmer Mezdad ==

''Ageffur ad yekkat setta wussan setta wud'an, aman ad d-ɣlin seg igenni yerna ad d-alin seg uzegza. Kra yellan yumes ad yirid, kra yellan yerka, ad yuɣal zeddig. Iɣezran isaffen akken ma llan ad d-h'emlen, at'as ara iɣummen seg tɣezza d idurar; tugett n tzemrin, tugett n tselnin ad zzrent, isekla yakk ad d-qellɛen seg iz'uran! Lmal agugam, wid yettferfiren, wid yettmuruden, wid yessurufen, akken ma llan ad menɛen! Ma d imdanen arraw n wergaz d tmettut, amur ameqran ad ddun yakk deg waman: anagar urz'inen akked igellilen ara iselken; seg lehhu lhan d nniyya-nsen ur tezzren ara: mi t'tfen deg leɛnaya-nsen, ad ten-id-ssusfen waman!''  <br />
''Mi yurad kra yellan, imir ad d-ters yiwet n talwit dayen kan, tamurt d wayen i tt-yeččuren dɣa amzun ass-nni i d-lulen. Ass-nni Rebbi-ameɛzuz ad yefreh' ad t-id-tuɣal tasa fell-aɣ (...)''<br />
''Ad d-iɣer i tgerfa ad as-yini: " Axx, a tagerfa, tikkelt nnid'en ad am-fkeɣ lamana: tayemmust-a, d tin n yedrimen d tmussni, ta nnid'en, d tin telkin d ilefd'an. Tin n telkin d ilefd'an, awi-yasen-tt i Nutni, smir-itt fell-asen, tin n yedrimen d tmusni smir-itt ɣef Leqbayel! " ''

== Asefru a f Yennayer sɣur Ɛmeṛ Mezdad ==

Wayi d asefru af Yennayer yura-t Ɛmeṛ Mezdad di 05 Nunamber 1975, ittwakse-d seg adlis n isefra ines Tafunast Igujilen. 
 
:Amenzu di yennayer
:ɣer medden d urar
:Zzizzilen yakk idammen

:Deg iḍ imensi yekfa
:Aɛeẓar isefra
:Ar d nuddmen yemɣaren

:Yennayer fell-i berrik
:Ur d-cfin at zik
:Ass-en i ṭṭfen Yugurten

:ɣawlen s amerdax deggṛen-t
:S wemrar urzen-t
:Ula d akkeni uggaden

:Yeqqim agris asemmiḍ
:Tagella ur tt-yaɛriḍ
:Ssa wuḍan i t-ṭṭfen

:ɣas akken aksum yeɣli
:Tazmert –is ur temlelli
:I wegdud mi t-skanen

:Aseɣwen deg wemgerḍ-is
:Armi iffeẓ iles-is
:I yumnen yemmut dayen

:Mi d-idewwel yennayer
:ɣer medden d urar
:ɣuri d anza i d-ittasen

:Wissen ma ggten am nekni
:Wid i jebden tikli
:ɣer taɛwint iseggasen

Ma yella tram a tt-ɣrem ugar af Mezdad d yedlisen-is, rzut ar wesmel i d-yesbed da: 
[[http://ayamun.ifrance.com/Juillet2006.htm ayamun]]

== Tamselyut, Iseddagen & Izdayen Iberraniyen ==

* [http://fr.360.yahoo.com/idlisen1 idlisen-nneɣ]
* [http://wwww.imyura.net http://wwww.imyura.net]
* [http://wwww.ayamun.com http://wwww.ayamun.com]

[[Taggayt:Tameddurt|Mezdad]]
</div>
