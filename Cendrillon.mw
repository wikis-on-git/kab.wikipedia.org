''''Cendrillon'''' d yiwet n tmacahutt taqburt i d yura umeskar (auteur) a latini 'Elien' deg tidmi tis III seld tlalit n asar [[Wp/kab/Σisa|'''Σisa''']]. 'Elien' iḥka-d amezruy n yiwet n teqcict tamaṣrit, umi qqaren Rhodope', umi yuker Igider taṣebaṭ-is, u yeweḍa-s ugelid ferɛuni 'Psammétique', i g wehmen deg ṣebaḍ aki. Dɣa yahed i waken slid taqcict isɛan aṣebaḍ aki ur izeweğ ara.

Tamacahutt aki n 'Cendrillon' telḥa d acḥal n tidmi u deg acḥal n tmura akw d imenzaw (continents).  Tura akka llant azal n 500 ilqam (version) ines, akk mgaraden-t: si tmacahutt n 'Rhodope', ar tin n w-alqem n tmurt n [[Wp/kab/Cenwa|'''Cenwa''']] i y ttwarun deg tidmi tis IX, ar win n tmurt n [[Wp/kab/Arminya|'''Arminya''']] n 'Bo Than' , neɣ alqem n uṭalyani 'Basile' umi isemm-a Tamcict m'iɣiɣden (La Chatte des Cendres) deg 1634, neɣ asummur (Ballet)n 'Rudolf Noureev', i y-llan d tumgi taskilant (Mythe littéraire) i sqedcen, umi yawden aṭas n imeskar atraren am : 'Luc Plamondon', ameskar usaru azawan 'Cindy, la Cendrillon des temps modernes' id yefɣen deg 2002.


[[Image:CendrillonGustave Doré.jpg|right|300px|thumb|'''Cendrillon''' aken i tt-isumen [[Wp/kab/Gustave Doré|'''Gustave Doré''']]]]


Isem n 'Cendrillon' ikka-d seg awal '''Iɣed'''. Di tmacahutt n Cenwa, taqcict nni isem-is 'Ye-xian', i cuban ar w-awal almani "Aschen", i bɣan ad yini '''Iɣed''', dɣa am w-awl n teğlizit "ashes" i d-yusan seg iwen n w-azar. 

Tamcahutt n 'Cendrillon' wid i-s yefkan iman, u aran-tt tettwasen ar ugar n medden di yal tamurt, d imyura n tmucuha 'Charles Perrault' deg 1667 s w-alqem ines umi yefka isem 'Cendrillon ou la Petite pantoufle de verre', akk d win n w-atmaten Almaniyen [[Wp/kab/Grimm|'''Jacob d Wilhelm Grimm''']] deg 1812, umi fkka-n isem [[Wp/kab/Aschenputtel|'''Aschenputtel''']]. 

Amyaru d umedyaz azwaw [[Wp/kab/Essaid At Maamar|'''Essaid At Maamar''']], yerra-tt id daɣen ar tazwawt. Isemm-a-yas aken i yella w-azar n awal 'Cendrillon' M-iɣiɣden. Di tmacahutt agi, anaf akk isem-awen, akk di medqan n tmurt tazawt. Atan amek i tella tmacahutt agi, i d ittwaksen seg asmel n tasekla, [[Wp/kab/imyura.net|'''imyura.net''']]. 


== M-iɣiɣden ==

'''Tiririn n tmcahutt n watmaten Grimm:  “Aschenputtell“ '''

sɣur [[Essaid At Maamar|Essaid At Maamar]] 



M-iɣiɣden Assmi tuḍen massa Ufella, tameṭṭut umeṛkanti ameqqran  n lɛeṛc awaquṛ, akken kan twala iman-is tenteṛ, tetsawam-itt-id tmettant, tessawel i yiwet yelli-s tesɛa, tesɣam-itt-id ɣur-s ɣef yiri n wusu i deg tella teẓẓel, tenna-yas:

A yelli n tasa, ili-kem d taqcict yesɛan anamek, ayen n dir akk xḍuy-as! Yakuc ad yili yid-m yal ass, ma d nekk a kem-id-ttwaliɣ seg igenni, ad ttɛassaɣ fell-am.

Akken tessuli ameslay, bernent wallen-is, teẓẓel-as i tmettant deg irebbi-s, taɣawsa tewweḍ bab-is.

Taqcict tessefqad aẓekka n yemma-s yal ass, tettru fell-as war cceḥḥa, teqqim daɣen d tuḥdiqt tuɣ-as awal.

Mi d-tewweḍ tegrest yessa wedfel am tmeḥremt tacebḥant ɣef uẓekka n yemma-s, akken d-tezzi tefsut, iḍall-d kan yiṭij akka acemma ɣef tmurt, iderrez-as baba-s tameɣra n rcil, yewwi-d tameṭṭut terna tegla-yas-d s snat terbibin.

[[Image:Aschenputtel.jpg|right|300px|thumb|[[Aschenputtel|Aschenputtel neɣ Cendrillon]]]]

Tullas-nni d-tewwi yid-s cebḥen wudemawen-nsen-t mačči d kra, maca ulawen-nsent berrikit am tuggi taqbuṛt yuli wabbu si ddɣel d wayen icemten.

Ngum akk d-rrsen iḍarren-nsen-t deg axxam, rrzan-d yir ussan imcumen ɣef teqcict d-teğğa yemma-s d tagujilt.

Tenna yiwet deg-sent i tayeḍ tullas-nni zdat-s:

I uqeṛṛ-agi n teɣyult, yid-neɣ ar a tedder?

Tennay-as i nettat s udem-is: “ Win yebɣan ciccu yezlu beɛɛu, win yebɣan lesfenğ yefk nanna-s”, daɣ kemm a tuḥṛict ma yella-yam pappa “ aɣrum” deg ul, yessefk a t-id-ssisnen-t tfettusin-im, ihi ɣas kker ɣef yiman-iw, cemmeṛ i iɣallen-im!

Zeḍment fell-as di snat yid-sent, kksent-as s wesxenzeq akk icettiḍen imelḥanen d tarkasin tatrarin telsa, ḍeggṛent-as deg wemḍiq n lqecc-nni tacekkaṛt i uglim d icifaḍ i idaṛṛen-is

“ Sersent deg-s ayen sersen waɛbaben di Tmazɣa”.

Nnant-as: Wali, wali ay agejdur akka tettṛeqṛiq zdat-neɣ s waṛquqen ahin a tt-yeččen, treffed aɛenqiq-is deg igenni am yelli-s n ugellid s uburrez d nnefxa! Aha rfed tiqesṛit-im tura, zwir akka zdat-nneɣ ɣer texxamt n usewwi!

Ttadṣant fell-as, ssenɛatent-as anida d wacu yessefk a t-ttḍummu yal ass.

Tudert-is gar-asent tugar tin n yal taklit di tallit talemmast, teɛkef seg wefraḍ n leɣbaṛ deg udaynin, aḍummu n iḥuccan deg axxam d beṛṛa, aseyyeq, anejruḍ n uṣaɣuṛ, asired n iceṭṭiṭen, taruẓi n tregwa di tebḥirin, aḥuccu n weslen d wulmu terna tettagm-ed aman si tala d wahin d tahin...

Ayen akk yugaren adrar-agi n leqdic yuran di twenza-s, d ddemmaṛ n yir lehduṛ d weskeɛrer-nni sskeɛrirent fell-as terbibin n baba-s.

Yal ma ttreḍqent wallen-nsent fell-as, ɣas ma s tuddma, ibibbi d ɛeggu i d-tekcem s axxam, rennunt-as urfan, surugent kra ɣef tɣerɣert am irden d wayen nniḍen, ttgallant deg-s ar tefru iḥuccan fell-asen am akken yessifiy uɣerbal aclim neɣ ma tuder-as teḥdert n weɣrum deg imi.

Ula d tameddit mar a tesred, tefser tgeswaḥt yekkren ngum tanekra n wass si rrḍiḥ d nnṭiḥ war asteɛfu, ur tt-id-yetṣṣaḥ ara ad tsers iɣsan-is deg usu, ala.

Teggan ɣef tɣerɣert s iri n lkanun, d iɣallen-is i d tasumta.

Rnant-as llaqubat, sawalent-as M-iɣiɣden imi tt-tuli tebrek seg wabbu yakk d wammus n iɣiɣden.

 

Yiwen wass yekker baba-tsent ad yerzu ɣer walzuz ( agdaz, ssuq ) s uɛawdiw, yesteqsa tirbibin-is dacu ssarment ad sent-d-yeglu yes-s,

yiwet tessuter deg-s icettiḍen imaynuten igerrzen, tayeḍ d tiwiztin.

Yuɣal yenna-yas i kemm a M-iɣiɣden, yella kra ad am-d-awiɣ ?

M-iɣiɣden: Teẓriḍ a ba, afurek amezwaru a k-d-iqasmen deg webrid m´ar ad taliḍ ɣef teɛrurt uɛawdiw ma d-tuɣaleḍ s axxam, qeṛṛem-iy-id aqeclaw-is, glu-yid yes-s ttxil-k!

Argaz yuɣ-asent awal, yuɣ-ed icettiḍen imaynut igerrzen d twiztin yerna yeṭṭf-ed s lemɛamda abrid n teẓgi s axxam akken a s-d-qasmen ifurkan.

Amezwaru d-yemmuger yewwet-it-id s acelqiɛ, yeɣḍel-as ula d lemḍella yelsa i uqeṛṛuy-is, igzem-d seg-s aqeclaw, yewwi-t-id yid-s.

Mi d-yewweḍ s axxam yal ta yeffka-yas ayen tessuter deg-s, maca ḥala M-iɣiɣden i s-yennan tanemmirt-ik a baba.

Azekka-nni tessefqed s aẓekka n yemma-s am yal ass, tewwi yid-s aqeclaw-nni, teẓẓa-t ɣef uẓekka, tettru, tettru, tettru almi uɣalen imeṭṭawen-is ugaren taɛwint, yeswa yis-sen uqeclaw-nni.

Aqclaw-nni yegma yerna yeffɣ-ed deg-s yiwen useklu “ ttejṛa “ igerrzen.

M-iɣiɣden tuɣal trezzu kraḍ ( 3 ) n tikkal deg ass ɣef uẓekka n yemma-s, tettru, tettɛenni s ddaw useklu-nni.

Yal tikkelt tettwali yiwen wefṛux d acebḥan yettaded ger ifurkan-is.

Mi tɛenna deg-s kra, a s-t-id-ideggeṛ din, din war tuzya d tunḍa neɣ yejneɛ yefneɛ, ugur ur yelli.

 

Yewweḍ-d wass ideg agellid n at Mliyikečč  ira ad isseḥḍer tameɣra ideg a tt-id-uraren iḍebbalen, icennayen, tawsa d w´aẓ akin, ad yenced akk tullas n yal tamnaṭ akken ad yefren mmi-s tin a s-yeččaṛen tiṭ.

Akken d-yewweḍ isalli tirbibin n baba-s n M-iɣiɣden, uccagent ɣer lewqam war ma uḥtament.

Ssawḍent-as isalli ula i nettat m´akken d-as-sawlent, nnant-as:

Aha tura eğğ leqdic-nni, iyya-d mmceḍ-aɣ iqeṛṛa-nneɣ, wenneɛ-aɣ, gerrez-aɣ, ssfeḍ-aɣ daɣen tarkasin alamma ttiṛṛiqent akken yessefk, nennubget s tujjma deg lbeṛj  ugellid ilmend n tmeɣra ar yesker akken ad yaf mmi-s tin a yessenquqlen ul-is, ad tuɣal d tameṭṭut-is.

M-iɣiɣden teqdec-asent akk ayen uṛğant sseg-s, maca tettru daɣen, acku ira wul-is a teddu ɣer ccḍeḥ ula d nettat.

Tessuter di yambaba-s “ tameṭṭut n baba-s” ad as-tanef ad teddu d yessi-s.

Yambaba-s: Amek a yelli? Kemm a M-iɣiɣden yugaren sidna Yub ar a yeddun s wammus d tebrek-nni yakk i kem-yulin ɣer tmeɣra ugellid?

Ula d icettiḍen d tarkasin n manwala mačči tesɛiḍ-ten am kemm am tezziwin-im, ad aɣ-d-ternuḍ tura ccḍeḥ-im? Ah a lalla, ah a lalla!

Seg akken teggumma M-iɣiɣden a s-tebru i wawal, terreẓ-as aqeṛṛu i yambaba-s s uɛenni, tuɣal tesseɣli-d imeslayen-agi deg imi-s taggara, tenna-yas:

Atan surgeɣ-am iɣiɣden ɣer teqbuct n tɛedsin, ad am-fkeɣ snat tmirin (sswayeɛ), ma tessawḍeḍ tsefḍeḍ akk lğeṛṛa iɣiɣden, terriḍ yal aɛeqqa yettiṛṛiq amzun werğin yumis, ad medleɣ allen-iw, ad am-anfeɣ ad tedduḍ yid-sent.

Taqcict akken tesla i lehḍuṛ-nni, teffeɣ ɣer beṛṛa, terra ɣer deffir teḥnact, tessawel s igenni:

 

'''Ay aɛssas ur neččax, ay at wassa d yimiren.'''

'''Azent-iy-id yakk ifrax, ceyyeɛt-iy-id itbiren!'''

'''Yelwa s tqabubt s txenfuct,'''

'''ad yesfed iɣiɣden seg teqbuct!”'''

 

Tekcem ɣer teḥnact, tessa yiwet n tmeḥremt tazedgant ɣef tɣerɣert, tesmar-ed ɣur-s tiɛedsin-nni s iɣiɣden isebken

fell-asent, teslal kan taqbuct-nni s waman almi s-d-čuṛen

sin itbiren tawwurt, din, din ḍefren-ten-id akk yefṛax yellan s ddaw igenni mecḥen akk iɣiɣden-nni.

Itbiren rran akk tiɛedsin s wenɣab d uɣiwel ɣer teqbuct, ur tewwiḍ ara timirt ( ssaɛa ) tefra taluft, ssrafgen akk yefṛax, uɣalen s imeḍqan-nsen.

Yennecṛah wul n teqcict almi d ayen kan, tɣil ad teddu ɣer tmeɣra war uguren, tewwiy-as taqbuct-nni i yambaba-s.

Maca tameṭṭut tenna-yas: Ala a M-iɣiɣden, ur tesɛiḍ ara icettiḍen yerna ur tessineḍ ara ad tcedḥeḍ, ad ṛwun kan deg-m medden tadṣa!

Akken twala tserreḥ daɣen teqcict d imeṭṭi, tuɣal tenna-yas:

Lemmer ad seffḍeḍ tikkelt-agi iɣiɣden seg snat teqbucin n tɛedsin di yiwet n timirt, ad tzemreḍ ad tedduḍ.“ Tenna-yas i wul-is“. D awezɣi ad tefru taluft am ta.

“ Akken d-terwi yambaba-s snat teqbucin n tɛedsin deg iɣiɣden, teffeɣ daɣen teqcict ɣer deffir teḥnact, tessawel s igenni:

 

'''Ay aɛssas ur neččax, ay at wassa d yimiren.'''

'''Azent-iy-id yakk ifrax, ceyyeɛt-iy-id itbiren!'''

'''Yelwa s tqabubt s txenfuct,'''

'''ad yesfed iɣiɣden seg teqbuct!”'''

 

Tessa timeḥremt tazedgant ɣef tɣerɣert, tesmar ɣur-s tiɛedsin-nni ulin iɣiɣden, wwḍen-tt-id daɣen sin yetbiren d imezwura, drus kan almi d-ddan yefṛax akk di lejfaṛ-nsen am tikkelt tamezwarut, ur yewwiḍ ara wezgen n timirt taluft tefra, Faḍma teɛqel argaz-is, ifṛax bernen s anida d-kkan.

Ul n teqcict yennecṛaḥ yules, tɣil dayen tewweḍ asirem-is, ad teddu ɣer tmeɣra.

ɣas akken tessas-ed ayen yellan d awezɣi, ayen yugaren daɣen tiwin n uyefki n tsedda di tculliṭ n mmi-s, n waman i ɣef mnaqaṛen idurar neɣ tukksa n tmellalin ddaw tsekkurt ur tettfaq, maca tennay-as yambaba-s:  Ur yelli dacu ad am-d-yawi yakk wannect-a, ala ur tettedduḍ ara yid-neɣ, acku ur tesɛiḍ ara icettiḍen yelhan yerna ur tessineḍ ara yakk ad tcedḥeḍ, ur nestufa ara ad ṛwun deg-neɣ medden tadṣa di lğal-im.

Tezzi-yas-d i M-iɣiɣden s weɛrur, ulint nettat d yessi-s-nni yessalayen iman-nsent, yettawin iɛenqiqen-nsent deg igenni si zzux d lfux ɣer tcariṭ zzuɣṛen iɛawdiwen, ğğant-as-d aḍu ɣer deffir, tḥulfa s yiman-is tmeɣduṛt amzun iseffeṛ-as wewtul.

Akken d-tufa tegra-d kan iman-is deg axxam, tekker terza ɣef uẓekka n yemma-as, tebded s ddaw useklu, tettɛenni, tessutur deg-s, teqqaṛ-as: 

 

'''“ Huzz iman-ik, mmhihed ttxil-k ay aseklu,'''

'''akken igenni ideg tella yemma, s wuraɣ d lfetta ad id-yeglu!”'''

 

Tecḍeḥ d mmi-s ugellidIḍeggeṛ-as-d wefṛux-nni acebḥan tiqnedyaṛ yettwaṛuccen s wuṛaɣ d lfeṭṭa yernay-as-d tibacmaqin yettwaksun s leḥrir i idaṛṛen-is.

S uɣiwel i telsa M-iɣiɣden tunṭict-nni n at igenwan, teṭṭef abrid s tazla s axxam n tmeɣra, ula d yambaba-s d yessi-s ur tt-ɛqilent ara, ɣillent akk d yelli-s n kra ugellid n tmurt nniḍen.

Tugar Nuja Uteryel di ccbaḥa s tqenduṛt d tarkasin-nni d-telsa.

Timcumin-nni ulac akk anta i wumi yenna wul-is deg-sent, ahat d M-iɣiɣden tagi, ma yella kra n tin i tt-id-yemmektin imiren, tɣil attan teẓẓel ɣef yiri n lkanun ulin-tt ilefḍan neɣ tseffeḍ iɣiɣden i tɛedsin.

Akken ḍallent wallen n mmi-s ugellid fell-as, yebded wul-is kra n tegnitt, lemmer i sen-yehwa i izan a s-ččaṛen imi-s, tawwurt teldi, rrgagin icekkaben-is wergaz akken yessefk.

Yessekna aqeṛṛuy-is zdat-s almi d tikli ad yessuden idaṛṛen-is, yeẓẓel afus-is ɣuṛ-s, yessuter deg-s s tedṣa n wul d leḥdaqa ma yella yehwa-yas ad tecḍeḥ akk yid-s.

Seg imi i d-as-rsen i ccḍeḥ deg sin yid-sen, iḥulfa wergaz s yiman-is amzun yekcem igenni wis sa ( 7 ), ur yezmir ara yak a s-iserreḥ akken ad yecḍeḥ d tayeḍ akken yella ngum a tt-iwali m´akken inṭṭeg am ifeṭṭiwej si ta ɣer ta.

Ula mar a d-mmeɣ kra n yiwet seg sut tinzar yezgan ulint d asawen, a s-teẓẓel afus-is akken ad yecḍeḥ yid-s, yugi, yeqqaṛ-asent:

D tagi, d tagi kan ar a ceḍḥeɣ! “ S nnig lewqam d txessaṛt”.

Akken qqaṛsen idaṛṛen-nsen seg uzedwi d uhuzzu n tqesṛit, d tikli ad tekkfu tmeɣra, tekker ad tuɣal s axxam, ira ad yeddu yid-s a tt-iwanes deg webrid, acku ira daɣen ad izeṛ ansi-tt d win tt-ilan.

Tesɣaffel-it kan almi yezzi udem-is ɣer tama nniḍen, tekka tawwurt tessenser iman-is, teṭṭef abrid-is s tazla, terwel.

Yemdekwal-d kan, iger tamawt teffeɣ, ulac-itt dinna, yeḍfeṛ-itt si zdeffir.

Akken d tikli a tt-awḍen idaṛṛen-is, tuɣ-itt tegnitt tessaweḍ yakan ɣer zdat wexxam, iwala-tt m´akken tekcem deg iseqqif, tezger-it kan, tekcem tessedreg aqeṛṛuy-is deg yiwet texxamt n yetbiren.

ɣas ur yessegmeḍ ara s tmuɣli, ur iwala ara sani terra, maca icumm-itt ɣer din i tekcem, yurğa-tt dinna melmi ar a d-ffeɣ, almi i d-yejba baba-s n M-iɣiɣden yufa-d mmi-s n ugellid yettṛağu taqcict, yenna-yas: Ttnadiɣ yiwet n teqcict, ad tili tekcem ɣer texxamt –agi n yetbiren, teffer.

Argaz yekker iɣḍel-d igenni ɣef tmurt, yesgerjej yakk taxxamt-nni, yeɣḍel-itt-id, yesteqsa ul-is, yenna-yas: Tezmer ahat ad tili d M-iɣiɣden? Terreẓ akk texxamt, ulac dacu  ufan.

Uɣalen kecmen s axxam, ufan tuɣ yiwet n teftilt d tamecṭuḥt kan akka, ula d tafat-is tettak anzi ɣer tin ttwalin wid yezɛillimen,

M-iɣiɣden teẓẓel ɣef yiri n lkanun am tnamit, udem-is ɣumment-tt tbuxin.

A ziɣ teffeɣ si tewwurt n deffir n texxamt-nni, tewweḍ s temzizzelt ɣer ddaw useklu-nni i ɣer tettɛenni, tekkes icettiḍen yakk d tarkasin-nni telsa, tesres-iten s ufella uẓekka n yemma-s, yeddem-iten wefṛux-nni acebḥan, nettat terra-d ijerbuben-nni iqbuṛen i idisan-is, tuɣal s lemḥirat s amḍiq-is n tguni, teḍla tibuxin i wudem-is, teẓẓel am ulaxeṛt ɣef yiri n lkanun, terratt i lweɛd ucexxeṛ.

[[Image:Essaid At Maamar2.jpg|right|300px|thumb|[[Wp/kab/Essaid At Maamar|'''Essaid At Maamar''']]]]


Azekka-nni akken tendeh daɣen tmeɣra, lɣaci derrzen ttalsen,

baba-s, yambaba-s d yessi-s uɣen abrid ula d nutni s axxam ugellid, nettat teɛna aseklu-nni n tjujtin, tenna-yas:

 

'''“ Huzz iman-ik, mmhihed ttxil-k ay aseklu,'''

'''akken igenni ideg tella yemma, s wuraɣ d lfetta ad id-yeglu!”'''

 

Iḍeggeṛ-as-d wefṛux acebḥan taqenduṛt yifen tin n yiḍelli-nni s waṭas.

Irgazen akk yellan din m´akken tebded ɣef yimi n tewwurt n wexxam n tmeɣra amzun tewwet-iten lmeɣla, ffɣen-d iseqdiḍen n wulawen-nsen, ḥala agur n tziri i ɣef terna ad temyuṭṭaf yid-s afus deg ufus.

Mmi-s n ugellid yella yeṭṭef tiɣmaṛt, allen-is ceṭṭḥent akka d w´akka ansi ar a d-tejbu.

Din din yenṭeg fell-as, yeẓẓel ɣur-s afus-is, yedṣa-yas seg ul, yessuter deg-s akken ad teccḍeḥ yid-s.

Seg imiren ḥala yid-s i d-as-yers i zzwitt, rrwitt, ulac akk tayeḍ i ira ad yecḍeḥ.

Tin yecmumḥen yid-s si tidak-nni ur tettawi ara tɣerɣert si nnefxa, yini-yasent: D tagi kan, d tagi, ḥala yid-s ar a ceḍḥeɣ!!!

Akken d tikli ad tekkfu tmeɣra, tuɣal s axxam, mmi-s ugellid yeṭṭafaṛ-itt s lexmata, ira ad iẓer anida tezdeɣ.

Tessemneɛ idaṛṛen-is ɣer yiwet n tebḥirt d-yusan deffir wexxam, anida akken yella useklu n tfirsin-nni tiziḍanin am tamment.

Teckunteḍ am jebbirdu ɣef useklu-nni, teffer aqeṛṛu-is ger ifurkan.

Mmi-s n ugellid ur yeẓri anida tedda, igenni yerfed-itt, tiɣerɣert tessebleɛ-itt.

Yurğa almi d-iɛedda baba-s n teqcict, yenna-yas: “Taqcict-nni tabeṛṛanit n yiḍelli, ula d ass-a tenser-iyi, ad tili teɛluleq ɣef kra n ufurek n useklu-agi n ifires”.

Argaz yesteqsa iman-is: “ tezmer ad tili d M-iɣiɣden”?, yewwi-d tagelzimt, ijeggeḥ akk aseklu-nni, yerra-t amzun d iɛekkazen-nni i ɣef yettali ssenğaq, ufan aḍu iceṭṭeḥ, ma d taqcict tsumm-itt tɣerɣert.

Akken kecmen s axxam, tedṛa-yasen am yiḍelli-nni, anida d wamek tella M-iɣiɣden i tt-in-ufan.

Nettat tuḥṛict tejgugel ɣef yiwen ufurefk si tama, tenṭeg am tebkitt ɣer wayeḍ di tama nniḍen, tneggez ɣer tɣerɣert, terwel, teɛna daɣen Aseklu-nni n tjujtin, terra-yas i wefṛux acebḥan icettiḍen icebḥanen, telsa ijerbuben, tuɣal s amḍiq-is n tguni, anida tt-in-ufan teẓẓel.

Ass wis kraḍ n tmeɣra, akken uɣen abrid-nsen daɣen iɛeggalen n twacult s axxam n ugellid, teɛna ula d nettat aseklu n tjujtin d-yemɣin ɣef uẓekka n yemma-s, tenna-yas:

'''“ Huzz iman-ik, mmhihed ttxil-k ay aseklu,'''

''' akken igenni ideg tella yemma, s wuraɣ d lfetta ad id-yeglu!”'''

 

Iḍegger-as-d taqenduṛt yifen akk tiqnedyaṛ ssnen yemdanen, werğin tella yiwet am nettat yerna-yas-d tarkasin n wuṛaɣ.

Akken tewweḍ s axxam n tmeɣra yebded-asen umeslay i lɣaci-nni yellan din, wa iɛṛeq-as dacu ad yini, wayeḍ ɣas ur yekcim ara ɛemṛayen, maca ur yezmir ara ad yessali awal, amzun yeṭṭef-it buberrak, yal wa, yal ta dacu n uɛewwiq d-yemlal.

Mmi-s ugellid ḥala yid-s kan i yecḍeḥ daɣen ula d ass-nni, yeṭṭef deg awal-is, yeqqar-asent akk i sut tɛenqiqin-nni yulin deg igenni:

ɣas sersemt iman-nkent, nekk d tagi kan, d tagi, ḥala yid-s ar a ceḍḥeɣ!!!

Akken d-yewweḍ lawan ideg a teqqel s iɣiɣden yuran di twenza-s, ira wergaz a tt-yissiweḍ s axxam, a tt-iwanes deg webrid, maca nettat tessenser daɣen idaṛṛen-is s uɣiwel m´akken yezzi udem-is s anda nniḍen.

Ula d netta daɣen d uccen, yendi-yas ticeṛkett war ma tfaq.

Yendeh i sin yemɣiden-nsen, yennay-asen: mi tt-twalam kan tusa-d, nneɣlet tiquftin n llazuq ɣef tseddaṛin, ur tettut ara ula d iran!

ɣas akken tessufeɣ-d iman-is si tseddaṛin-nni ideg d-as-teḍra am tin d-izegren asif aɛebbas mar ad yeḥmel, maca tessegran deffir-s tarkast-is tazelmaṭ, yeckunteḍ deg-s llazuq, yeqleɛ-as-tt-id.

Mmi-s n ugellid yufa-d tarkast-nni tessegra deffir-s, yerfed-itt, yufa-tt d tameẓyant, d taleqqaqt yerna d uṛaɣ akken ma tella.

Azekka-nni yekkr-ed mmi-s ugellid, yuɣ lewhi n webrid-nni tettaṭaf M-iɣiɣden yal ma s-terwel, yewweḍ ɣer zadat wezrib yellan deffir n wexxam-nsen, yemlal-ed baba-s d amezwaru, yenna-yas:

Ḥala tin i wumi ad tezg tarkast-agi n wuṛaɣ a yuɣalen d tameṭṭut-iw. “ Nnecṛaḥen wulawen n terbibin n baba-s n M-iɣiɣden akken yessefk, acku ɣur-sent tiqejjiṛin gerrzen-t”.

Tameqqrant deg-sent tewwi tarkast-nni ɣer texxamt-is, tedda yid-s yemma-s, maca ur s-d-tezgi ara, ur tezmir ara ad tessekcem tifednan-is timeqqṛanin.

Teffka-yas yemma-s ajenwi, tenna-yas: Axx gzem tifednan-im! Mar ad tuɣaleḍ d tameṭṭut n mmi-s n ugellid, maɛɛac ad telḥuḍ ɣef udaṛ.

Taqcict tuɣ awal n yemma-s, tegzem tifednan-is, tessekcem adaṛ-is di tarkast, tessebleɛ teqṛeḥ, teffɣ-ed ɣer mmi-s n ugellid.

Yessuli-tt s ufella n teɛrurt uɛawdiw-is, yesɣam-itt zdat-s, yewwitt yid-s a tt-yer d tameṭṭut-is.

Yesɛada-ten uɛessas zdat n uẓekka n yemma-s n M-iɣiɣden, qqimen sin yetbiren ɣef tcebbubt n useklu-nni n tjujtin, akken wwḍen ɣer zdat-nsen, ccnan-asen-d tizlitt-agi:


'''“ Tarkast teččur d idammen, tamnayt-agi ur tettnehcam.'''

'''Ihi tislit iwulmen, d tin n-teğğam deg axxam“.'''

 

Mmi-s ugellid iḍal ɣer tarkast-nni, iwala ttfeggiḍen sseg-s idammen, yebren aɛawdiw-is, yerra-tt s axxam, yenna-yasen:

Ala, mačči  d tagi i d tislit i d-iwulmen, yessefk ad tqis weltma-s tarkast-agi!

Tekcem ɣer texxamt, tessekcem tifednan-is war uguren di tarkast, maca agerz-is yegguma ad yekcem.

Tefka-yas yemma-s ajenwi, tenna-yas: Axx ggzem agerz-im! Ma tuɣaleḍ d tameṭṭut n mmi-s ugellid, maɛɛac a telḥuḍ akk ɣef udaṛ.

Tuɣ awal n yemma-s, tessekcem adaṛ-is di tarkast s timdeḥḥest, tessebleɛ teqṛeḥ am weltma-s, teffeɣ-d ɣer mmi-s ugellid.

Yerfed-itt ɣef teɛrurt n uɛawdiw-is, yesɣam-itt zdat-s, yewwi-tt a tt-yer d tameṭṭut-is.

Akken wwḍen ɣer zadt useklu-nni n tjujtin, ccnan-asen-d daɣen yetbiren-nni tizlitt-agi:


'''“ Tarkast teččur d idammen, tamnayt-agi ur tettnehcam.'''

'''Ihi tislit iwulmen, d tin n-teğğam deg axxam“.'''

 

Yessaked wergaz s idaṛṛen n tmeṭṭut, iwala iqaciṛen icebḥanen d-telsa uɣalen akk d izeggaɣen seg idammen.

Yebren-as aqeṛṛu i uɛawdiw, yerra-tt s axxam, yannay-asen: Ula d tagi mačči d nettat i d tislit iwulmen, yella kra n teqcict nniḍen tesɛam deg axxam?

Baba-s n M-iɣiɣden: Ala, ḥala yiwet yelli-s n tmeṭṭut-iw tamezwarut yemmuten. D tamecṭuḥt, tecmet, terka yerna tečcuṛ akk d iɣiɣden, d awezɣi ad tili d tislit iwulmen.

Mmi-s ugellid: Ssufɣet-tt-id kan ɣer beṛṛa a tt-waliɣ!

Yambaba-s: Ala, M-iɣiɣden tumes aṭas.

Mmi-s ugellid: Nniɣ-awen aha ssufɣet-tt-id a tt-waliɣ!

Teffɣ-ed tmeṭṭut tebra I wallen-is, tessedreg akka acemma udem-is s ifassen-is, tekna zdat n mmi-s ugellid, netta yefka-yas tarkast-nni n wuṛaɣ.

Teqqim ɣef yiwen uqejmuṛ yersen deg wefrag zdat iseqqif, tessufeɣ-d adaṛ-is seg tqebqabin-nni n wesɣaṛ aquṛan telsa,

Tessekcem-itt deg tarkast-nni n wuṛaɣ, tusa-d fell-as s lqis.

Yewwi-tt mmi-s ugellid ɣef ayesAkken d-terfed s uqeṛṛu, yessaked-itt mmi-s ugellid s allen-is, yeɛqel-itt d nettat i d taqcict-nni i ɣef niqal yerhen temẓi-s lemmer ur tt-yufi ara.

Isuɣ si tmendit, yennay-asen: D tagi, d tagi i d tislit iwulmen!!!

Yambaba-s d yessi-s ur d-tegri ara ula d tiqit idammen deg udmawen-nsent, tekkfa fell-asent ddunnit.

Mmi-s ugellid yewwi-tt di tkeṛṛust, akken wwḍen ɣer tewwurt tameqqṛant n beṛṛa n lbeṛğ-nsen, ccnan-asen-d yetbiren tizlitt-agi:

Tarkast-a war idammen, tuklalem tizet a tt-teččem.

Tewwid-d tislit iwulmen, ansuf yis-m a tuhdiqt, kcem!

 

Ass-nni i tendeh tmeɣra n rrcil “ Zwağğ”, yeɣli-d igenni ɣef tmurt, iwaquṛen derrzen yid-s tameɣra, usan-d ula d lɣaci n leɛṛac nniḍen d tmura nniḍen, sa ( 7 ) n wussan d sa ( 7 ) n wuḍan yeqqnen di tnelli reddḥen imenduyar, cennun icennayen, iɛum walluy d uṣubbu.

Agellid s timmad-is yennecṛaḥ wul-is ahdum imi tuɣal d tameṭṭut n mmi-s, ula d yambaba-s d yessi-s yesres deg-sent ayen ur nelli, selkent ayen ur ččint ɣef ayen ssɛeddant fell-as.

M-iɣiɣden d mmi-s ugellid akken i uɣalen d imɣaren, ddren s tayri di talwit almi d tagara n tudert-nsen.

== Walit daɣen ==

*[[Essaid At Maamar|Essaid At Maamar]] 
*[[Hänsel und Gretel|Hänsel und Gretel]]

== Tamselyut, Iseddagen & Izdayen Iberraniyen ==

* [http://www.imyura.net http://www.imyura.net]

[[category:tasekla]]

[[ca:La Ventafocs]]
[[cs:Popelka]]
[[da:Askepot]]
[[de:Aschenputtel]]
[[en:Cinderella]]
[[es:Cenicienta]]
[[fi:Tuhkimo]]
[[fr:Cendrillon]]
[[he:סינדרלה]]
[[id:Cinderella]]
[[it:Cenerentola (personaggio)]]
[[ja:シンデレラ]]
[[nl:Assepoester]]
[[no:Askepott]]
[[pl:Kopciuszek (bajka)]]
[[pt:Cinderela]]
[[sv:Askungen]]
[[tr:Külkedisi]]
[[zh:灰姑娘]]
