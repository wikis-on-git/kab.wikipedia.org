Bahya Faraḥ (1917-1984)

	Bahya Faraḥ, s yisem-is awaryan Bunwaṛ Faṭima-Zuhra d yiwet gar tnaẓurin tiqbayliyin i yecnan s teqbaylit. Tlul deg Tubiret deg useggas 1917. Imi d tagujilt, d εemmi-s i tt-irebban, yewwi-tt yid-s γer Tunes. Dinna dγa, deg yiwen n uγsur n usileγ n tẓuri (centre de formation artistique), i telmed cḍeḥ.
Deg useggas 1931, deg leεmer-is 14 n yiseggasen, tunag γer Lpari, anda i tufa iγriben i tt-iεawnen s wayen i zemren akken ur tettmenṭar ara deg yiberdan. Syin akkin, tettekka deg la troupe artisqtique maghrébine i yessedda unaẓur atunsi Muḥamed Lğamussi seg 1910 ar 1988. Γas akken d cḍeḥ i tḥemmel, testufa-d daγen i ccna. Tuγac timezwura i tecna, s taεrabt, d tid n unaẓur Muḥamed Lkamel (1919-1935) : “Sγira mesrara”, “Bent ammi”, “Eddunya” d “Zman EL youm”. Deg 1937, temlal d win ara yuγalen d argaz-is, anaẓur Muḥamed Temmam (1915-1988), tuγ-t imir-nni d anelmad deg l’école supérieur des arts décoratifs de Paris. Deg useggas 1949 sawlen-as-d deg teẓrigin Pathé Marconi ad tsekles iḍebsiyen-is imezwura, s teεrabt : “Rayeḥ maεdum, Ya umri lik” d “Yali qeleqtu”.
	Γas akken, tebḍa la troupe artisqtique maghrébine, azekka-nni n ṭtrad, ur teḥbis ara Bahya Faraḥ. Twala dakken di tallit-nni i tt-ḥwağen mliḥ yiγriben, i tt-teḥwağ Lezzayer. Aṭas dγa n yinaẓuren yeddren di Lpari i iwufqen ṛray n Bahya. Dγa tesnulfa-d “La troupe artistique du FLN”. Di lawan-nni i d-temlal d Slimane Azem. D timlilit-nni i tt-yerran tettwassen ugar, ladγa γer Leqbayel. Tecna d Slimane Azem tizlit yufraren “kemm d nekk” akked “aṭas ay ṣebreγ”.
	Deg useggas 1965, tuγal-d ar Tmurt. Din din, terra γer RTA, texdem d Ccix Nureddin deg ṛradyu tis-snat. Tecna daγen kra n tuγac i as-yura Crif Xeddam d Ccix Nureddin. Tsekles di tilibizyu snat n tuγac, maca ar ass-a ur nwala ara isura-nni. Deg useggas n 1967, uqebl ad tebru i RTA, tsekles tizlit “Tfuk lγerba, tfuk”, d taγect-is taneggarut. Seg wass-nni, yekkfa wawal γef Bahya Faraḥ: imḍebbren ur as-fkin ara azal d ccan i tuklal. Ma d nettat yejreḥ wul-is : mačči akken i tγil ad tidir di Lezzayer i d-ḥerren yirgazen d tlawin i tt-yecban. Tesεedda taggara n tudert-is deg tatut, ɛeggu d waṭṭan i d-yeγlin fell-as, ssexsayen-tt cwiṭ cwiṭ almi d asmi i tewweḍ s anda ara naweḍ ass amenzu n yibrir 1984.
Sγur : Lɛerbi Yeḥyun
