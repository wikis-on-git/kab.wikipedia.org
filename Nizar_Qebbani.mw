
Nizar Qebbani (s taεrabt نـزار قـبـّانـي ) d amedyaz asuri. Ilul assn n 21 deg meɣres 1923 di Ssaɣur i d-yezgan di Dimacq, yemmut ass n 30 yebri 1998, di Lundun, tamanaɣt tabriṭanit. D yiwen seg imedyazen iziten imeqqranen n tutlayt taεrabt. Deg tudert-is yeɣra deg izerfan, maca yexdem d anmahal di tmura yemgaraden armi yeṭṭaxer deg useggas 1966. Yettwassen s tutlayt-is tasehlant i ifehhem yal yiwen ulamma s taεrabt taseklant i yettaru ; maca ɣas akken, ccbaḥa n wawal-is d tugniwin yesseqdac d ayen ifazen akk ar assa, ladɣa m’ara ten-tiɣer yiwen s taεrabt neɣ ad sen-tisel yettini-tent-id. Yebda yettaru seg wasmi yesεa 16 isaggasen di leεmer-is, syin mi yesεa 21, deg useggas 1944, i yessufeɣ-d ammud-is amezwaru iwumi isemma : Tenna-yi-d txemrit.

Isental n Nizar Qebbani tezzin ugar ɣef tayri ideg yessen ad ifeṣṣel, maca iwet daɣen ɣef izerfan n tmeṭṭut segmi temmut uletma-s i yenɣan iman-is ; am akken yura daɣen ɣef tsertit d kra isental imestiyen, dɣa yella yiwen usefru mucaεen iwumi qqaren : Aɣrum d usebsi d waman i s-d-yessusen iɣeblan. « Asefru-ya di tilawt aṭas i t-yerran ɣer tutlayin-nsen seg wakken ameskar iwet-d deg-s s leqseḥ deg yir tikli i d-wwin Waεraben d yimslelmen s umata i yeṭṭfen ala deg wansayen iqburen akken bɣun ilin, rnan zzin s uεrur i tɣerma mi d-lhan ala d ddin. Asmi t-yura ssawḍen armi t-sbedden ɣer teɣdemt, yuɣ lḥal amedyaz-a yella icaε belli d arnaflas  i yella ; ma deg uparlman n tmurt-is kkren-d ula d wid i d-yessutren ad s-kksen tiɣelnit tasurit (nationalité), maca ur teffiɣ ara akken. »

Tukkist seg usefrus : A

Anwa facal, neɣ anefsuy

I ɣ-izeddɣen yal ma teflali-d tafat

Imi tiẓerbiyin... d luluf n tqecwalin...

Lkisan n latay, d igerdan, zerεen di tɣaltin

Di tmurt-iw

Anda ttrun wat nneyya

Ttẓallan

Zennun

Ttεicen s lettkal

Segmi ttεicen s lettkal

Rennun ssawalen i wayyur :

Ay ayyur,

A taεwint n lwizz

D usebsi d yiḍes

Ay illu n rrxam iεellqen

A taɣawsa ur nettwaman             

Ili-yaɣ d agazu n lwizz deg Usammar

I imlyan n wid ur nettḥulfu s kra
