'''Sliman Ɛazem''' d amedyaz u d anazur n ccna azwaw ([[taqbaylit]]). Ilul ass n 19 ctember (tzayur) 1918 di taddart Ag°ni Geɣran, id yezgan di lɛerc n At sedqa, di tama Iwadiyen. Mi ara nmuqel af ayen yecna Sliman Ɛazem u amek yecna, yella cbih aṭas ar tmedyazt n [[Si Muḥ u Mḥand]], amedyaz aqbayli n tidmi wis XIX. Cukeɣ ur n-ɣeleḍ ara ma nenna-d: Sliman Ɛazem yella i tidmi wis XX ayen yella Si Muḥ u Mḥand i tidmi wis XIX. Ur nettu ara belli Sliman Ɛazem yudred Si Muḥ u Mḥand d acḥal n tikkwal di kra tezlatin ines.

Sliman Ɛazem yemmut berra n tmurt-is d twacult-is n tmurt ass n 28 yennayer 1983 di 'Moissac' di [[Fransa]]. Ass-nni d [[Radyu Beur]], [[Radyu Tamaziɣt]] akk d tilizri n Fransa : [[Antenne 2]], i d-yefkan lexbar n tmettant n Sliman Ɛazem. Ass n [[30 yennayer]], ussan-d aṭas n lɣaci si yal tama n Fransa i wakken ad awzen fell-as. Tawacult-is yakk tella teḥḍer: ama d tameṭṭut-is 'Lucienne' umi qaren Malika (temmut deg useggas n 1995), ama d atmaten-is d warraw-nsen yakk, ama d weltma-s Wardiya i d-yussan si Lezzayer. Azekka nni, ass n 31 Yennayer, i yenṭel.

Sliman Ɛazem ɣur-s 2 tyesmatin: Ḥejila d Wardiya (temmut deg 2006), akk d 3 n watmaten: Bujma, Wali (yemmut deg 2002), akk d Ali (yemmut deg 2005). Imawlan-nsen isem-nsen: Lamara d Yamina.

== Tuddert ==
 
Yiwen ur s-yenna belli Sliman Ɛazem, mi yella d agrud, ad yefeɣ d anaẓur ifazen n ccna azwaw (teqbaylit). Illa d mmis umekraz (ufellaḥ), deg uɣerbaz ur ifaz ara aṭas. Aqerruy-is iweha sanda nniḍen u yella d win i ḥemlen timucuha n 'La Fontaine'. Dɣa d anecta
ijjan later deg umecwar-ines n taẓuri d ccna, imi di tizlatin-ines isexdam aṭas iseɣwan (lḥiwan).

Sliman Ɛazem yeffeɣ tadart-is bezzaf d ameẓyan. yella di leɛmer-is 11 isseggasen asmi iruḥ ar Lezzayer tamanaɣt i waken ad yexdem si Rrumyen di tama n Sṭawali, af yiri n ill agrakal. Asmi yewweḍ 19 isseggasen izger ill agi ar Fransa, ar tɣiwant n Lleɣwi (Longwy) anda yebda ixeddem deg yiwet n Luzin, uqbel ad isɛedi lɛesker-is, u ad yettekki di trad-nni umi qqaren 'Issoudun'. Deg 1940, iffeɣ-ed si lɛesker, u iruḥ ar [[Paris]] anda ixdem daxel uderbuz 'Métro RATP' (akken yeqqar di yiwet ger tizlatin-ines). Sin iseggasen umbeɛad, wint lɛesker n Lalman ar [[Rhénanie]] di tama umalu n Lalman, alama d tilelli n Fransa deg 1945. Kra iseggasen akin, iṭef yiwet n lqahwa din di 'Paris', anda illa icennu iy iminigen. 

Taɣuct tamezwarut ines d '''A Muḥ a Muḥ''' isufeɣ-itt-id af iminigen (iɣriben). D tazlit id yeldin abrid i wazal n 50 iseggasen n ccna iwenɛen.

Asmi i tewwi Lezzayer azarug ines deg useggas n 1962, Sliman Ɛazem ikat aṭas ɣef udabu (leḥkum) azzayri. I waya illa megdul di Rrayu n teqbaylit ger iseggasen n 1967 ar 1988. Dɣa asmi imut deg 1983, yemḍel di Franṣa, imi ur tejjan ad yilli wanecta di tmurt-is.

Aṭas inaẓuren n ccna n teqbaylit iy aran tajmilt i Sliman Ɛazem. Gar-asen [[Lwennas Meɛṭub]] mačči kan di yiwet n taɣuct.

== Qqaren Sliman Ɛazem d 'Jean de la Fontaine' n Leqbayel ==

Sliman Ɛazem illa d win ikaten aṭas s inumak (lmeɛnat), imi d win i d-isenṭaqen iseɣwan (lḥiwan) di tezlatin ines: [[izem]], [[uccen]], amqerqer, azger, aɣyul, asardun, ayaziḍ, amcic, aqjun, taweṭṭuft, inissi, awtul, ... atg. I waya umi kra iɣmisen d ineɣmasen n Fransa semman-as i Sliman Ɛazem : 'Jean de la Fontaine Kabyle'. 

Deg umedya tagi d yiwet n tmacahutt um'isemma : '''Ccra n lḥiwan''' (Parodie de justice animale).

== Ayen ɣef yecna ==

Nezmer ad nini belli Sliman Ɛazem, ulac ɣef wacu ur icna ara. Yal aḥric n tmeddurt n imdanen ur tijja, ladɣa iɣeblan i d-ttmagaren di ddunit. Icna ɣef unekcam afranṣi (Ffeɣ ay ajrad tamurt-iw), af uzarug n tmurt (Iḍehr-ed wagur, itebɛ-it-id yitri), tafsut imaziɣen (ɣef teqbaylit yuli wass), tajjadit (Lejdud, A Taqbaylit a Tigejdit), tayri (nekk akk d kem), aɛebbuḍ, idrimen, tazmert, lbaṭel, lmut, tagmatt, lɣwerba, ddunit, 'carte de résidence', atg. Dayen ijjan lɣaci qqaren-d : ur d-ijja Sliman ayen a d-nini, imi kulci inna-t-id.

Sliman Ɛazem illa d anagi n umadal ixeṣren, ur iban s anda i t-teddu, aken yeqqar deg umeslayen-is: Ilah ɣaleb, Kulci yeqleb, Zzman tura yexxerweḍ, atg. Tuɣac n Sliman Ɛazem d tugniwin n temetti
i d-isnuqul. Di tezlatin ines, yehder af zik d tura. Ar Sliman Ɛazem, zik tella nniya, nnif d tagmatt, ma d tura d aɛebbuḍ, d idrimen, d leḥsed, atg. Anecta yakk icnat s imeslayen iḥerfiyen: a ḥafid a settar, lqern 14, ṣaḥa di lweqt aɣeddar, atg. 

Ulama deg akud (lweqt) ines, llan aṭas inazuren n ccna n teqbaylit i yecnan af lemḥayen n lɣwerba, lameɛna ar waṭas n leqbayel Sliman Ɛazem illa d win i t-ticnan ugar, imi lɣwerba tejreḥ ul-is nezzeh. Asmekti-s af tmurt n leqbayel dima yella di tezlatin ines, am : D aɣrib d aberrani, Ay afrux ifirelles, a tamurt-iw aɛzizen, atg.

Sliman Ɛazem, ɣas aken icna af leɛwayed, u illa yessarem akken leqbayel ad ṭfen deg-sen, lameɛna tamuɣli ines ar umadal atrar tella muqret. Illa d win i yettwalin acu ara yedrun ar zdat. Yesɛa isefra n necraḥa d utihi af tsartit tagreɣlant, am di tezlatin n: Amek ara nili ṣuṣṭa, Terwi tebberwi, atg. 

Daɣen Sliman Ɛazem iṣehḍar-ed aṭas iseɣwan di tezlatin ines, ladɣa ma yebɣa ad iwet deg isertiyen i ṭṭfen adabu n tmurt. Ger tuɣac agi, nezmer ad nader kra am: baba ɣayu, taqṣit umqerqer, tlata yeqjan, Ufiɣ-d tasekkurt teḥzen, azger yeɛqel gma-s, atg.

== Tizlatin ==

# A Muḥ A Muḥ (Ma tedduḍ anruḥ). Alqem (version) wis 1u id ifɣen deg 1948
# Aṭṭas i sebreɣ (akw d Bahia Faraḥ)
# Nek akw d kem (akw d Fadma Zuhra)
# Nek d lmir (s teqbaylit d taɛrabt n Lezzayer)
# Akk-agi difeɣ lexbar
# Amek a nilli ṣuṣta (s teqbaylit d taɛrabt n Lezzayer)
# Debza u dmaɣ (akw d Moḥamed Ḥilmi)
# Lalla Margaza
# Ezhar ddi ččina
# Annaɣ ay aɛebuḍ (Alqem wis 1)
# Ṣelliw af nbi
# Ay ul-iw utub
# Allah ɣaleb
# Arrebi Almudaber (Alqem wis 1)
# Ata lqum
# Tixraṣ i lɛabd adihder (akw d Moḥamed Ḥilmi)
# Idrimen idrimen
# Dunnit tettɣuru
# Ur ideqar
# Rebbi kečč damɛwen
# Ay ul-iw ili-k d lḥar
# Ezman ixarwaḍ
# Aḥbib n wul-iw iruḥ
# Afrux ifileles
# Effeɣ ay ajrad tamurt-iw
# D aɣrib d aberani
# Ezux d lmecmel
# Iḍahr-ed wagur
# Neḍleb Rebbi ad aɣ yafu
# Berkayi tisit n crab
# Nettruḥ u nettuɣal
# Ikfa laman
# In-as i leflani (Alqem wis 1: t ruḥ)
# Aya tmurt-iw (Alqem wis 1: t ruḥ)
# Terwi teberwi
# Azger yaɛqel gma-s
# Lahbab lweqta
# Zman elɣaṭi
# Akem ixda rebbi a dunit
# Baba ɣayu
# A Muḥ A Muḥ (Ma tedduḍ anruḥ). Alqem wis 2 id ifɣen deg 1967
# Amqerqer bw umdun
# Taqsiṭ bw umqerqer
# In-as i leflani (Alqem wis 2 id ifɣen deg 1967)
# Tseɛṭac meɣres
# A tamurt-iw aɛzizen
# A tigejdit
# Aha lala lala
# Annaɣ ay aɛabuḍ (Alqem wis 2 id ifɣen deg 1967)
# Argaz t tmeṭṭut
# Arrebi lmudeber (Alqem wis 2 id ifɣen deg 1967 neɣ 1968)
# Ayamudin
# Ayul-iw henn-iyi
# Cfiɣ ttuɣ
# Ukw aayiɣ
# A nekkar leḥsan
# Wah Rebbi Wah
# Muhand u Qasi
# Iya wiyak Ahmed
# Lqarn 14
# Lfull di bawen
# Tlata yeqjan
# Diminu
# A ttnaddiɣ ad cetkiɣ
# A Madame encore à boire
# Amenṭas
# Awin ilan d lfahem ( adebsi ureɣ deg 1970)
# Lweqt aɣedar
# Gumaɣ ad mektiɣ
# I lukan d ulac lukan
# Ul-iw baqi ittxemim
# Wiyak a lfahem
# A nxemmem
# A tagiṭart-iw
# Aya tmurt-iw (Alqem wis 2 s tgiṭart kan)
# Asefru
# Bunadem
# Da Meẓyan
# Ddunit
# Zhar iɛawjen (Akw d [[Ccix Nuredin]]) 
# Lejdud n zik
# Nukni i d nukni
# Si Muḥ u M'ḥand yenna-d
# Si zik
# Tabratt
# Taqbaylit
# Taqsiṭ lewḥuc
# Taqsiṭ n Muḥ
# Wa ibenu wa itthudu
# Ya Muḥand 
# Yir lexbar n lmut
# Zik ɣilaɣ d aqeṣer
# La Carte de résidence
# Tasekkurt
# Wid ijebben leqlam
# Yyaw a ttezrem
# Ahddad n at yanni
# Melt-iyi-d ma tecfam
# D nekni i d nekni
# 101 Ddunit akka i telḥad

== Idrisen n tuɣac ==

Sliman Ɛazem, ulac af wacu ur icna ara. Yal aḥric n ddunit ur tijja. Icna ɣef unekcam afranṣi (Ffeɣ ay ajrad tamurt-iw), ɣef uzarug n tmurt (Iḍehr-ed wagur), tafsut imaziɣen n 80 (ɣef teqbaylit yuli was), tajjadit (Lejdud, A Taqbaylit a Tigejdit), tayri (nek ak d kem), lɣwerba (D aɣwrib d aberrani), dunit (ṣaḥa di lweqt aɣedar, Ilah ɣaleb, Kulci yeqleb, Zzman tura yexxerweḍ, Amek ara nili ṣuṣṭa, Terwi tebberwi), tamurt n leqbayel (Ay afrux ifilelles, a tamurt-iw aɛzizen), aɛebuḍ, idrimen, lmut, nnif, tagmatt, 'carte de résidence', atg. Dayen ijjan lɣaci qqaren-d : ur d-ijja Sliman ayen ad nini, imi kulci inna-t-id. Daɣen Sliman Ɛazem i ṣehḍar-ed aṭas iseɣwan di tezlatin ines am: baba ɣayu, taqṣit umqerqer, tlata yeqjan, Ufiɣ-d tasekkurt teḥzen, azger yaaqel gma-s, atg. Atnan imeslayen n kra n tuɣac s Sliman Ɛazem.


:Ẓer '' [[Idrisen n tuɣac n Sliman Ɛazem|'''Idrisen n tuɣac n Sliman Ɛazem''']]''
:Ẓer '' [[Kra imagraden s teqbaylit af Sliman Ɛazem|'''Kra imagraden s teqbaylit af Sliman Ɛazem''']]''

== Tamselyut, Iseddagen akk-d Izdayen Iberraniyen ==

* [http://www.slimane-azem.com http://www.slimane-azem.com]
* Encyclopédie berbère, tome VIII 
* Slimane Azem : Izlan édité par Numidie Music
* Tasemlilt tamezwarut sɣur R. Begnan
* http://www.wikimusique.net/index.php/Slimane_Azem

[[Taggayt:Tameddurt|Ɛazem, Slimane]]
[[Taggayt:Acennay|Ɛazem, Slimane]]
[[Taggayt:Aẓawan|Ɛazem, Slimane]]


[[ar:سليمان عزام]]
[[fr:Slimane Azem]]
[[it:Slimane Azem]]
