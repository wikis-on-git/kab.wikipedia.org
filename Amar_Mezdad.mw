<div style="font-family:Arial Unicode MS, Tahoma;">
Amaru, amedyaz azwaw, yura 3 ungalen: id d wass, tagrest d urγu, ass-nni. γures daγen ammud n tullisin: tuγalin d wammud n isefra.



== Iḍ d wass adlis amezwaru n Σmer Mezdad==


Iḍ d wass d adlis amezwaru i yura Σmer Mezdad. Attan tazwart i s-yexdem Saεid Sadi.

[[Image:AdlisAmarMezdad1.jpg|right|300px|thumb|adlis Id d wass n '''Σmer Mezdad''']]

Imyura n tmaziγt bdan ttbinin-d.
Bab imeslayen-agi d yiwen deg-sen.
Ma yella nettnadi γef tidett, di tegnitt agi ideg yal yiwen la yeqqar felli i tebna, ilaq aγ a d-nini yiwet lḥağa:
Σmeṛ Mezdad yusa-d ger wid isersen lsas amenzu i tira n Tmaziγt. Cfiγ di 72 nella d inelmaden di Ben Σeknun, Σmeṛ ittaru. Ittiki degsent irkwelli. Yurar yidneγ ass-mi nessuli "A Muḥend rfed tabalizt" n Kateb Yasin. Yurar ulama yettkukru a d-ibin zdat medden.
Tefka-tt teswiεt; Akka i tebγa tmaziγt.
" Ma ilaq a newwet amendayer, a-t newwet " i d-inna ussan nni. U yewwet-it. Icna, issefra, ittiki di terbaεt Imaziγen Imula. Illa degs ass-mi tebda.

20 iseggasen aya, ulac iḍ, ulac ass ideg i-γ izgel wugur.
" I lukan at-truh tnuda nneγ uqbel a nekfu aḍref. Γurneγ i gurez umezruy n tmaziγt. Imezwura aṭas yidsen ğğan-tt. Wid deffir nneγ ulac later. I lukan a-d iεeddi lğil nneγ uqbel annesufeγ aḍref... " D wagi i d aγbel nneγ.
Aḍref yekfa, tira tettkemmil.
Nebna-tt γef tidett d nniya.
" Win ixeddmen γef tidett isawaḍ " i-s inna Ferḥat.

Ungal agi ibna γef sin wudmawen. Yiwen wudem yuγ-d azar di tirga n yiḍelli. Udem nniḍen ittnawal di tallit n wass-a d wayen i-γ ittrağun azekka. Yiwwi-d γef ubrid ideg d nekka.
Akken i εeddant fellaγ.

Llan wid icennun s taγect nsen. Σmeṛ Mezdad ittcewwiq s tira ines.
Γiwel ssufeγ-d ungalen nniḍen. Wid nni turiḍ ass-mi tfelleq tasa. Zṛiγ llan, zṛiγ wejden...zriγ a d-ffγen. Γiwel...
Γiwel ssufeγ iten id.
Fellak at-tifsus taεkemt. Fellaγ a d-tifrir tagut.

Saεid Sadi


== Ass-nni ==


Awal af ungal ines Ass-nni yettwaksed di tesγunt Ayamun n Σmer Mezdad.

Ulac acu ur neţfakka. Kra i d-yeγlin γer ddunit ilaq ad yiwsir. Ayen yeẓzan, ţγaren iẓuran deffir ifurkawen. Kra iteddun, neγ yeţmuruden, kra yeţţarran nnefs, tγelli tgecrirt, iḥeffu weglim, yeţruẓu yifer. Ma d amdan, tikkwal yeţwaγ ula d allaγ-is.
Iseggasen-a ineggura, tamγart, cwiṭ cwiṭ, ixerreb leεqel-is, mačči d tinna n zik. Kra tennuγ d ddunit, ddunit taggara-ya terra-d deg-s ţţar. Mi ţ-yesni ad as-yales. Tura awal ma izad, ad iruḥ fell-as yiḍes, kra yekka yiḍ d asnirmet. Alamma yedden ccix, neţţat tiṭ-is ur teqqin. Imir, ad teddem ssḍel i tẓallit. Ad tesṭettun, ur tferren azal d yiḍ.


[[Image:AdlisAmarMezdad2.jpg|right|300px|thumb|adlis Ass nni n '''Σmer Mezdad''']]


“ Selleγ-as mi ara tefk lfaţiḥa. Ɣur-s d tannumi lfaţiḥa mačči s tsusmi, teţmeslay ansi i k-yehwa ad as-d-tesleḍ, amar i-mi s teqbaylit i ţ-teţţak, teẓra acu teqqar “ A bab n igenwan d tmura ! A ssadaţ imeεzuzen !” Ad ţ-tawi akken azrar n ddeεwa n lxir, tatut ur teţţeţţu yiwen deg-neγ. Zik ula d Tawes teţţawi-ţ-id di lfaţiḥa. “Ad yeg Ṛebbi teẓza s ixulaf, ad terbaḥ ad tesserbeḥ.” Tineggura-ya, ur as-selleγ ara tbedder-iţ. Tekkes-iţ di lfaţiḥa, akken i ţ-tekkes deg wul-is. Uggaγ d tideţ γur-s, dayen temsa.
Mi tfukk taẓallit, tikkwal teggan alamma bdan medden tuffγa. Syin ad d-tekker, bezgent wallen, aqerru-s amzun d tissirt. Mi ara yi-d-taf deg wexxam, tugeţ d nek ara ţ-yezwiren s εelxir ; tikkwal ur iyi-t-d-teţţara ara. Mi teswa cwiṭ n lqahwa, ad tawi abrid n wennar, nnig Yiger-Usammer, din ara taf Nna-Faṭi. Seg wasmi temmut Tḥemmuţ, aţţan tuγal γer Nna-Faṭi, yerna tamexluqt-nni ul-is diri-t, ur ţ-ḥemmlen ara medden : mačči am tmettut am tayeḍ!


'''Abrid n Yiger-Usammer'''

Abrid n Yiger-Usammer ssya d ssya d inijjel. Ilaq yal seggas ad ifres. Ma ğğan-t  akken itett yakw abrid. Abrid n Yiger-Usammer d abrid n leqbayel. Tehri  anda ara tεeddi kan tyuga, neγ zzayla s ttεebga. Mačči di temdinin ! Abrid yezzi mačči d kra, ikcem ger tferkiwin, iferreq-itent, igezzem-itent, ifettet-itent. Ass ugeffur, tafat cwiṭ kan, γellint-ed tillas deg-uzal. Abrid-a γures Ihiba. Zik nni degs i d-zzwaren, mačči  yiwen neγ  sin i nγan da, dagi i d-tterran medden ttar. Win yettalasen i wayed ad as-yini "Ad iyi-ih’qer webrid n Yiger-Usammer", neγ "Nek yidek an-nemlil deg Yiger-Usammer. Maca seg-wasmi tefra lgirra, tagi n ttar tuγal amzun akken ttun-tt leqbayel, wa ur d-izeggir i wayeḍ. Zik, adrum ara tekcem tagi n ttar ḥseb-it amzun yenger dayen. Wa a t-id-ittağğa i wa, Iğil i lğil. Ad ikker walbeεḍ  ad issefqed i lexla, neγ ad isewweq, akka kan irra ccγel-is ger wallen-is, tameddit a t-id-awin deg-uferrug. A t-ssensen. A t-ssirden. Ad ẓallen fellas. A t-meḍlen. Awal ad iffeγ, d aṭṭan i t-yenγan neγ d tiγirdemt i t-iqqsen, neγ  iswa aman n terga, tewwi-t tawla iγeẓran. Yiwen ur d-ibedder ttar neγ lmut s uḥerbal. D tin n Ṛebbi. Teccur-as. D ayen yuran. Ayen i d-yewwi di twenza, meskin. Ibghat Ṛebbi. Imawlan-is ur ttgallan deg-yiwen. Maca ẓran ansi i sen-d-tekka tyita, ẓran anda ara tt-rren. Urεad i d-itezzi useggas adrum axṣim a tt-Iṭṭef teḥma : yiwen wass ad εebbin albeεḍ degsen. Netta daγen d tiγirdemt i t-iqqsen , neγ yeγli-d si tulmut, neγ yettewt-ed seg uzayar. Ad asxedmen akken xeddmen medden. A t-meḍlen d azedgan. Tetccur-as. Ad run fell-as kra n-wussan. A d-ssensen fell-as. Ttaṛ ur t-id-ibedder, maca yezga irekkem deg ulawen. Akken, wa a tt-id-ittağğa i wa Atṭaṣ  iderman, yernu seg widak izemren, ggwten degsen yergazen, id-yegran degsen anagar yiwen učamγar ur ittaf win ara t-imeḍlen. A d iqqim i yiman-is, d inigi nn tebrek deg zzren medden. Leqbayel wissen anda d-wwin ddeεwessu yerna tḥuza-ten.

ukkis si :

Aεmar Mezdad: Iḍ d wass 
Adlis iffγ-d γur Asalu-Azar di Ldzayer deg useggas 1990

== Tukkist si Tuγalin n Σmer Mezdad ==


''Ageffur ad yekkat setta wussan setta wud'an, aman ad d-γlin seg igenni yerna ad d-alin seg uzegza. Kra yellan yumes ad yirid, kra yellan yerka, ad yuγal zeddig. Iγezran isaffen akken ma llan ad d-h'emlen, at'as ara iγummen seg tγezza d idurar; tugett n tzemrin, tugett n tselnin ad zzrent, isekla yakk ad d-qellεen seg iz'uran! Lmal agugam, wid yettferfiren, wid yettmuruden, wid yessurufen, akken ma llan ad menεen! Ma d imdanen arraw n wergaz d tmettut, amur ameqran ad ddun yakk deg waman: anagar urz'inen akked igellilen ara iselken; seg lehhu lhan d nniyya-nsen ur tezzren ara: mi t'tfen deg leεnaya-nsen, ad ten-id-ssusfen waman!'' 
''Mi yurad kra yellan, imir ad d-ters yiwet n talwit dayen kan, tamurt d wayen i tt-yeččuren dγa amzun ass-nni i d-lulen. Ass-nni Rebbi-ameεzuz ad yefreh' ad t-id-tuγal tasa fell-aγ (...)''
''Ad d-iγer i tgerfa ad as-yini: " Axx, a tagerfa, tikkelt nnid'en ad am-fkeγ lamana: tayemmust-a, d tin n yedrimen d tmussni, ta nnid'en, d tin telkin d ilefd'an. Tin n telkin d ilefd'an, awi-yasen-tt i Nutni, smir-itt fell-asen, tin n yedrimen d tmusni smir-itt γef Leqbayel! " ''

[[Image:AdlisAmarMezdad3.jpg|right|300px|thumb|adlis Tuγalin n '''Σmer Mezdad''']]


== Asefru a f Yennayer sγur Σmeṛ Mezdad ==

Wayi d asefru af Yennayer yura-t Σmeṛ Mezdad di 05 Nunamber 1975, ittwakse-d seg adlis n isefra ines '''Tafunast Igujilen'''. 
 

:Amenzu di yennayer

:γer medden d urar

:Zzizzilen yakk idammen

 

:Deg iḍ imensi yekfa

:Aεeẓar isefra

:Ar d nuddmen yemγaren

 

:Yennayer fell-i berrik

:Ur d-cfin at zik

:Ass-en i ṭṭfen Yugurten

 

:Γawlen s amerdax deggṛen-t

:S wemrar urzen-t

:Ula d akkeni uggaden

 

:Yeqqim agris asemmiḍ

:Tagella ur tt-yaεriḍ

:Ssa wuḍan i t-ṭṭfen

 

:Γas akken aksum yeγli

:Tazmert –is ur temlelli

:I wegdud mi t-skanen

 

:Aseγwen deg wemgerḍ-is

:Armi iffeẓ iles-is

:I yumnen yemmut dayen

 

:Mi d-idewwel yennayer

:Γer medden d urar

:Γuri d anza i d-ittasen

 

:Wissen ma ggten am nekni

:Wid i jebden tikli

:Γer taεwint iseggasen


Ma yella tram a tt-γrem ugar af Mezdad d yedlisen-is, rzut ar wesmel i d-yesbed da: 
[[http://ayamun.ifrance.com/Juillet2006.htm ayamun]]
 

== Tamselyut, Iseddagen & Izdayen Iberraniyen ==

[[http://fr.360.yahoo.com/idlisen1 idlisen-nneγ]]
[[http://wwww.imyura.net http://wwww.imyura.net]]

[[Category:Tameddurt]]
</div>
