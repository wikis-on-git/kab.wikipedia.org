Ṭaher Aweγlis:الشيخ طاهر بن صالح بن أحمد بن موهوب السمعوني الجزائري الوغليسي

== Aqbayli yerran taεrabt d tutlayt n uγerbaz ==Tugna:Ccix Taher.jpg

Tesmekta-d tidukla GEHIMAB amusnaw Taher Aweγlis i tikelt tamezwarut.Aya yella-d ilmend n ssalun n tussna yitran n Bgayet ideg d-yella usekfel n udlis i yura deg uḥric n usiḍen n wakud"Da-irat fi maεrifat al-awqat wal ayyam". Argaz-a yettwasnen s yisem : Cheikh Tahar El Djazairi El waghlissi Essemaouni, ilul di tmurt n Suriya deg useggas n 1852.D baba-s Saleḥ at Ccix yeγran di temεemmert n taddert-is:Semεun(Sidi Lḥaǧ Ḥsiyen) i d-yezgan di tγiwant n Chemini,i yunagen γer tmurt-a deg useggas n 1847. Yelmed Ṭaher Aweγlis tamusni-s tamezwarut γer baba-s yellan d lmefti n lmedheb amaliki din di Suriya.Rnu γef temsal n ddin,yesselmed-as baba-s taqbaylit i yes-s yettmeslay akken ilaq akked warraw n tmurt-is i yellan dinna s waṭas.Mi d-yemmed yekcem γer uγerbaz amezwaru anda i yelmed taṭurkit akked tfarsit d tusniwin yecban:tusnakt,tussna yitran d tussna ugama.Syin yekcem γer tesnawit ideg yelmed tafransist akked tutlayin ticerqiyin-nniḍen.S wakka ad yuγal yessen azal n tmanya tutlayin:taqbaylit,taεrabt,taṭurkit,tafarsit,takučikit,tasiryanit,taεebrit akked tefransist. Dγa s tneggarut-a ara d-yeldi tiṭ-is γer tγerma yennernan imiren di tmura umalu. Asmi yella d ilemẓi ixuleḍ aṭas seg lecyax n ddin,ladγa wid ur nelli ara d imṭurfa.Aya ad t-yeǧǧ ad yuγal d win ur nzeddi ara di kra n usekkud neγ lmedheb γas ma llan wid i yettcuddun ayen i yexdem γer tirmad n umussu n yislamawiyen yellan di tallit-nni.Netta ixuleḍ akk tirebbaε n ddin yegten di tmurt n Ccam:cciεa,dduruz,imasiḥiyen d wuwdayen.Ger yimdukal-is,amestecreq ahungri Ignace Goldziher(1850-1921) i werǧin yettamen s tesreḍin.Amusnaw-a,yerra γer tutlayt talmanit yiwen seg yidlisen-is i yura di taγult n lfilulujiya"Tawǧih annaḍer ila usul al-ater".

Yebda leqdic-is usnan,asmi i yella d aselmad deg yiwen uγerbaz aṭurki i d-yezgan di temdint n Dimecq.Yeslul-d yiwet tdukla tusnant i d-yellethan s ujmaε n yidlisen iqdimen akked unadi γef tarrayin n uselmed s tutlayt taεrabt.Ifures tagnit n wassaγen yelhan i yesεa akked lwali aṭurki Medhat Pasha(1822-1883) akken ad yeqdec mebla tugdi,u yerna iεawen-it mliḥ wa yeṭṭfen adabu imi i iga ger yifassen-is akk allalen i t-ilezmen.S wakka ijmeε-d xilla n yidlisen iqdimen iγef kebsen kra yimdanen deg yixxamen-nsen neγ di leǧwameε.S yes-sen yeslul-d snat n temkerḍiyin timeqranin i mazal ar wass-a:"Dar al-kutub adhahiriya" di Suriya d "al-maktaba al-xalidiya" yellan di Yirucalim(Lquds). Deg 1871,yera-t lwali n ccam(Mithat Pasha) d amaswaḍ n yiγerbazen imezwura.Di tallit-nni ur ggiten ara yiγerbazen u yerna s tutlayt taṭurkit kan i yesselmaden.Rnu γur-s imawlan ur ttaken ara arraw-nsen ad γren ladγa tiqcicin. Tilelli i as-tefka tedbelt n yimiren,teǧǧa-t ad yaf tifrat i wuguren-a n uselmed.Yesnerna amḍan n yiγerbazen di akk timnaḍin n tmurt n Suriya,yelletha-d s useεlem n yimawlan s tixuṭṭert n uγerbaz,iqenneε-iten akken ad serḥen i tarwa-nsen ad tγer abeεda tiqcicin. Nnig n waya,γef wakken yura Dr Mazen Al-Mubarek(tasdawit n Doubai):"Cheikh Tahar El Djazairi ilmend n leqdic-is,yessaweḍ di kra kan n lweqt ad yerr taεrabt d tutlayt n uselmed s wudem unsib".Aya yella-d s sebba n leqdic-is di tira n yidlisen uγerbaz d wahilen uselmed i werǧin llan weqbel s tutlayt-a.Yerna daγen yessileγ-d aṭas n yiselmaden iwakken ad smersen deg unnar asenfar-a amaynut. Wid i yuran fell-as,cehden-d akk dakken"D tamusni-is n tutlayt tafransist i t-iεawnen iwakken ad yeg s taεrabt ahilen n uselmed icuban γer wid n tmura umalu".

Rnu γef leqdic-is apidaguji,yura aṭas n yidlisen deg uḥric n tesreḍt akked umezruy.Yeslul-d daγen ayen umi semman:"Aqusis n Dimecq"ideg yessemliliy imusnawen d yirgazen n tsertit n tallit-nni.Deg uqusis-a sqerdicen timsal icudden γer tmetti d taluft n uslelli n tmura wwaεraben yellan ddaw uzaglu aεutmani.Taneqqiṭ-a taneggarut,tewwi-yas-d taεdawit n udabu i yeqlen yetnadi fell-as akken ad t-yeṭṭef. Deg useggas n 1907,yerwel γer tmurt n Maser anda i yelletha d tira n yidlisen akked tγamsa.Di tmurt-a yesεedda ussan-is di lḥif imi yugi ad t-yesseqdec udabu i as-d-yettwehhin yal tikelt s yimukan εlayen.Netta yenna γef temsalt-a:"Ad ken-wessiγ γef leqraya.Acu kan yelzem γef yal yiwen deg-wen ad yexdem tafellaḥt neγ tjara neγ kra n ssenεa akken ur d-yettegray ara d aḥlil γer wid yeṭṭfen adabu.Wi ma uḥwaǧen-ken ad ken-sxedmen neγ mulac ad ken-ǧǧen i laẓ".

Ccix Ṭaher d win yuγalen γer Suruya asmi tewwi timunent-is deg 1919.Din rrant d anemhal γef temkerḍit i d-yeslul neta yakan(Dar al-kutub al-ḍahiriyya),rnan fkan-as amkan di tkadimit n tutlayt taεrabt. Acu kan ur yerni ara aṭas di tudert,imi yewweḍ leεfu Rebbi deg 1920,aseggas mbeεd tuγalin-is.

S wakka,Ṭaher Aweγlis ad yernu isem-is γer zmam n yimaziγen umi tettunefk tegnit di tγermiwin tberraniyin akken ad ufrarin di tmusni.Am netta am:Ben Ǧerrum,Saint Augustin,Apulée d wid-nniḍden i d-yeǧǧan limarat deg umezruy n talsa. Tamurt n Lezzayer iγer ttuγalen yiẓuran-is,terra-yas tijmilt s tukci n yisem-is i yiwen uγerbaz alemmas i d-yezgan di Lebyir(Lezzayer tamaneγt).Amagrad-a daγen i nebγa ad as-yili d tijmilt,ad t-nextem s wawal-is: "Tuksa n tmusni γer yiγerfan yetqeddmen d ayen yelhan s waṭas,mačči am wakken i ttwalin yibhimen dakken aya d aswiγi".

                                                                                               Mokrane Chikhi

[[Tugna:[[Tugna:Amedya.jpg]][[Tugna:[[Tugna:Amedya.jpg]]]]]]
