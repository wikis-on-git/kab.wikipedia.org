'''Aneẓruf Ameqran''' (neɣ '''Tiniri Tameqrant''', '''Ṣṣeḥra Ameqran''' - s [[Tafrensist |tefrensist]]: ''Sahara'') d netta ay d aneẓruf ameqran akk deg umaḍal, yezga-d deg ugafa n [[Tafriqt|Tefriqt]], yerna tajumma-nnes tekka i 8 n yimelyunen n yikilumitren imkuẓen. Aneẓruf Ameqran yeṭṭef akal seg [[Ilel Agrakal|Yilel Agrakal]] arma d [[Tafriqt taberkant]], seg [[Ugaraw Aṭlasi]] arma d [[Ilel Azeggaɣ]]. 
Timura ay yettekkan deg-s nitenti d [[Merruk]], [[Aneẓruf Utrim]], [[Ledzayer]], [[Tunes]], [[Libya]], [[Maṣer]], [[Sudan]], [[Ččad]], [[Nijir]], [[Mali]] akked [[Muriṭanya]]. Aneẓruf Ameqran d tama yekkawen mliḥ (ala 100 n yimilimitren n wenẓar ay d-yekkaten deg-s yal aseggas), dɣa d aya ay t-yejjan ad yeqqim d akal ur yeṣliḥen i tfellaḥt. Imezdaɣen-nnes zemren ad sfullḥen ala cwiṭ-nni n wakal ay d-yezzin i yimedwen (oasis), anda ay ttɣelliten tizdayin n tini. Ala d [[Nil]] ay d asif ameqran ay izegren Aneẓruf.

Talemmast ed wegmuḍ (ccerq) n Uneẓruf Ameqran d akal ɛlayen, yeccuṛ d idraren yerna llan deg-s ula d kra n yiburkanen ([[Ahaggar]], [[Ayer]] ed yedraren n [[Tibesti]]). Deg ugafa (nord) n Uneẓruf Ameqran, yella yejdi ([[Areg Ameqran]]) ed yizuɣar imeqranen yeccuṛen d [[aẓru]]. Azal n umelyun ed wezgen n medden ay izedɣen deg Uneẓruf Ameqran. Zik, amur ameqran seg-sen llan d imeksawen imessukal, maca ass-a, tenqes tkessawt deg tama-a, yerna amur ameqran seg yimezdaɣen zedɣen deg yimukan irekden. Tamguri (industrie) icaɛen deg Uneẓruf Ameqran nettat d assuffeɣ n upitṛul ed lgaz.

==Amezruy==

Aṭas n yeɣsan n yiɣersiwen akked tɣawsiwin ay sqedcen yemdanen n zik ay d-ufan deg Uneẓruf Ameqran, yerna aya yesskanay-d tama-a tella d tazegzawt yerna tejjujjeg deg-s tmeddurt deg tallit n uzarmezruy. Deg tallit n [[Taglest|Wegles]] (Antiquité), Aneẓruf Ameqran yebda yettkaw. Imezdaɣen-nnes ay yellan, naqal, kessen iysan (iɛudiwen), jjan iɣersiwen-a, yerna bdan kessen ileɣman deg lqern wis sin qbel Sidna [[Ɛisa]]. Seg lqern wis 7 sdeffir Sidna Ɛisa, d asawen, bdan Yinselmen keccmen-d ɣer Uneẓruf Ameqran yerna skecmen amur ameqran seg yimezdaɣen-nnes ɣer [[Lislam]]. Deg lqern wis 19, Ifṛensisen ssawḍen ad ṭṭfen cwiṭ, cwiṭ, akal n Uneẓruf Ameqran, yerna deg 1894, uwḍen arma ay d [[Timbuktu]] (deg [[Mali]]). Deg 1884, Ispenyuliyen ṭṭfen akal n Uneẓruf Utrim. Deg 1911-1912, Iṭalyaniyen ṭṭfen [[Libya]]. Maca gar 1951 ed 1976, akk timura n Uneẓruf Ameqran ffɣent-tent tmura tuṛufiyin.

[[Category:Tarakalt]][[Category:Dzayer]][[Category:Merruk]][[Category:Libya]][[Category:Tunes]][[Category:Muriṭanya]][[Category:Maṣer]][[Category:Nijir]][[Category:Mali]][[Category:Ččad]][[Category:Sudan]]
