'''Ibaskiyen''' d imezdaɣen n [[Tmurt n Yibaskiyen]], d yiwet n tama ay d-yuzgan ɣef yiri n y[[ilel]] (lebḥer), ger n [[Fransa]] akk d Spenyul akk d yidurar n [[Pyrénées]] utrimen (iɣerbiyen). D nitni ay d imezdaɣ iqdimen akk n tmiwa-yagi yernu ttmeslayen yiwet n tutlayt, [[tabaskit]], seg wakken d taqdimt, ar ass-a werɛad d-ufin yimassanen d acu n tutlayt nniḍen ay tt-icuban neɣ d acu n twacult n tutlayin i ɣer ara tt-qqnen. Tamurt n Yibaskiyen ass-a tebḍa ɣef sin yeḥricen. Yiwen weḥric, win n ugafa (nord), d Fr'ansa ay t-iḥekmen u yuzga-d [[ugezdu]]  n Pyrénées-Atlantiques, ma d aḥric nniḍen, win n [[wenẓul]] , d Spenyul ay t-iḥekmen yernu yebḍa ɣef snat n tmiwa (timettiyin timaniyin) : tin n Tmurt n Yibaskiyen, tamaneɣt-is d [[Vitoria]], akk d tin n Navarra u tamaneɣt-is qqaren-as [[Pamplona]]. D acu kan, Ibaskiyen ara yessuturen acḥal d iseggasen aya ad awin azarug-nsen , ttwalin tamu rt-nsen d yiwet-is, agdud-nsen yeddukel, yernu smenyafayen ad semmin i yiman-nsen "[[Euskaldunak]]" u ad semmin i tmurt-nsen "[[Euskadi]]", ma d tutlayt-nsen, qqaren-as "[[Euskara]]".

Di Spenyul llan azal n 2.600.000 n Yibaskiyen di lweqt i deg di Fpansa llan kan 250.000. Azal n 700.000 n Yibaskiyen ay yettmeslayen tabaskit di Spenyul, di lweqt i deg di Fransa, 400.00 kan ay tt-yettmeslayen.

Ibaskiyen sɛan yiwet n tɣerma d taqdimt aṭas yernu mazal-itt tedder ar ass-a, u sɛan yiwet n tsekla tatlayt  d tamerkantit maci d kra, cennun-tt-id kra akken n yimedyazen umi qqaren id "bertsolari". Ibaskiyen mazal diɣ ṭṭfen deg waṭas n wansayen, gar-asen takessawt n wakraren deg wedrar, addal n takurt tabaskit akk d wadag n y[[iceṭṭiḍen]].

== Amezruy-nsen <ref>http://imedyazen1.tripod.com/id12.html</ref> ==

Idrizen iqdimen akk ay d-ufan ɣef Yibaskiyen ttuɣalen ɣer 8000 n yiseggasen uqbel n [[Sidna ɛisa]], u akken yebɣu yili, d igiman  n yiseggasen ayaka seg wasmi ara ttidiren Yibaskiyen di tmiwa-yagi i deg llan ass-a. Seg wasmi ay bdan a d-keccmen yiberr'aniyen ɣer tmurt-nsen, Ibaskiyen, ladɣa wid n Navarra, zgan-d mgal-nsen u nuḍḥen akken ad ilin d ilelliyen. Dɣa nnuɣen mgal n [[Rruman]] yernu di tallit i deg llan Y[[inselmen]] sbedden [[tixlifin]]-nsen di Spenyul, yernu Fransa llan ḥekmen-tt [[Yefranken]] , ssawḍen Yibaskiyen ad d-gen tageldit timziregt  di [[Navarra]] di 850, s ddaw n leḥkem n [[Inigo Arista]]. Tageldit-agi tewweḍ ɣer tallit-is n wureɣ s ddaw n leḥkem n Sancho III Ameqqran, ay iḥekmen tamurt si 1000 alammi d 1035. Ma di tama n ugafa, llan sɛan diɣ Yibaskiyen yiwet n tgeldit nniḍen ay yellan qrib d timziregt, d tin umi qqaren Soule. D acu kan, deg yiseggasen ay d-iḍefren, tufa-d Navarra iman-is zzint-as-d tgeldiwin timsiḥiyin (chrétiennes) si yal tama yernu tigi gant fell-as lḥer's akken ad teǧǧ tilelli-yines u llant tettent-as-d seg wakal-is, dɣa seg yimir-n ay tuɣal Navarra tettɛeddi sya ɣer da s ddaw n leɛnaya n tgeldiwin-agi (Castilla, Aragon akk d Fransa), akken ur tseɛɛu ara uguren yid-sent. Maca, xas tella Navarra tettɛeddi s yisem s ddaw n leḥkem aberr'ani, isuḍaf-yines (leqwanin-is) d yeglamen (privilèges) n wid ay tt-iḥekmen llan mazal ttuqadaren. Ma d tageldit tabaskit n Soule tebda ula d nettat tettɛeddi s ddaw n leɛnaya n lḥekkam ifr'ensisen u seg yimir-n ay tebda a tesruḥuy cwiṭ, cwiṭ tilelli-yines. Di 1234, yuli [[Champagne Thibaud Amenzu]] ɣer leḥkem di Navarra u yewwi amkan n twacult-nni yellan teḥkem tamurt uqbel, d anect-a ay yeǧǧan Navarra ad teqqen ɣer Fransa si 1284 alammi d 1328. D acu kan, di tallit-nni n leḥkem afrensis, tesseǧhed Navarra tinettit-is tasertit , yernu werǧin qbilen Yibaskiyen ad ten-teḥkem Fransa. Xas akken ifuk leḥkem usrid  n Fransa di Navarra, d yiwet n twacult tafrensist, [[Evreux]], ay ikemmlen teḥkem tamurt. Ma d tama n [[Soule]] yewwi-tt ugellid n Fr'ansa, [[Philippe le Bel]] di [[1306]], u seg yimir-n ay tuɣal d aḥric si tgeldit tafrensist. Uguren ay tella tesɛa twacult n Evreux di Navarra ldin-as tawwurt i Ferdinand II n Aragon akken ad yesdukel tama-yagi ɣer tgeldit n Castilla. Ma Navarra n Wadda (neɣ Navarre yellan ɣer tama n Fr'ansa) tewwi-tt twacult tafr'ensist n Bourbon di lqern wis XVI. Di 1607, agellid n Fr'ansa, [[Henri IV]] (Henri III n Navarra), ay yellan si twacult-agi, ikemmel asdukel Navarra n Wadda ɣer Fransa u seg wass-n ay tuɣal d aḥric si tmurt-a, tleḥḥu s usaḍuf n Fr'ansa. Ma d Navarra taspenyulit, xas akken tella d aḥric si Spenyul s yisem, kemmlent [[tsuda]]-yines  a xeddment alammi d [[1841]], asmi ay d asen-ttwakksen i lḥekkam ibaskiyen n tama-nni [[iglamen]]-nsen (. Yuɣ lḥal, teɣli Tmurt n Yibaskiyen di beḍḍu akk d leḥkem aberrani imi, si tama, Ibaskiyen ur nudan ara ad d-gen tamurt meqqren yedduklen, si tama nniḍen, timura d-yezzin fell-as llant ugarent Tamurt n Yibaskiyen di lǧehd. Di 1959, snulfan-d [[yiɣelnaẓriyen]]  ibaskiyen yiwet n [[tuddsa]]  timselleḥt, isem-is [[E.T.A]], d tin ara yekkaten i lmend n uzarug  n Tmurt n Yibaskiyen di [[Spenyul]], xas akken tettunefk-as [[timanit]] i tama-yagi akk d Navarra di [[1980]].

== Tamselyut ==
<references/>
* Deg [http://www.mondeberbere.com/tabrat/trabat2.htm mondeberbere.com] sɣur imedyazen.

[[Taggayt:Igduden]]

[[als:Basken]]
[[an:Vascos]]
[[ar:باسكيون]]
[[arz:شعب الباسك]]
[[be:Баскі]]
[[bg:Баски]]
[[bs:Baski]]
[[ca:Bascos]]
[[cs:Baskové]]
[[cy:Basgiaid]]
[[de:Basken]]
[[en:Basque people]]
[[eo:Eŭskoj]]
[[es:Vasco]]
[[et:Baskid]]
[[eu:Euskaldun]]
[[fa:باسک‌ها]]
[[fi:Baskit]]
[[fr:Basques]]
[[he:בסקים]]
[[hr:Baski]]
[[hu:Baszkok]]
[[hy:Բասկեր]]
[[id:Basque]]
[[it:Baschi]]
[[ja:バスク人]]
[[jbo:skalduna]]
[[ka:ბასკები]]
[[kk:Басклер]]
[[ko:바스크인]]
[[lt:Baskai]]
[[lv:Baski]]
[[mhr:Баск]]
[[mrj:Басквлӓ]]
[[ms:Orang Basque]]
[[nl:Basken]]
[[no:Baskere]]
[[os:Баскаг адæм]]
[[pl:Baskowie]]
[[pt:Bascos]]
[[rm:Bascs]]
[[ro:Basci]]
[[ru:Баски]]
[[scn:Baschi]]
[[sco:Basque fowk]]
[[sh:Baski]]
[[sk:Baskovia]]
[[sr:Баски]]
[[szl:Baski]]
[[tr:Basklar]]
[[uk:Баски]]
[[vi:Người Basque]]
[[xmf:ბასკეფი]]
[[zh:巴斯克人]]
