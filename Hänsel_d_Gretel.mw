[[Image:HänselGretel.jpg|right|400px|thumb|'''Hänsel akw d Gretel''']]

'''Hansel d Gretel''', neɣ s tutlayt talmanit '''Hänsel und Gretel''' d wiyet n tmacahutt mucaɛen si tmurt n Alman (Jirmani), id yefɣen deg 1812 sɣur imyura : '''Wilhelm Grimm''' d gma-s '''Jacob Grimm'''. S tewzel, wiki d sin watmaten, aqcic Hansel s weltma-s Gretel, d arraw n yiwen umzenzu n tesfaḍ, s baaden seg wexxam i waken ad qelben af yiwen ugummu di tisgi. Yufa-d lḥal d iḍ, dɣa ṭsen armi s tufat (taṣebḥit), zdat n yiwet n tiɣremt (château) iččur d cakulat d yal tawsit (genre) n tiziḍanin. Lamaana ur zran ara belli d yiwet n temhergit (taseḥart : sorcière) i g zedɣen din, isem-is 'Massepain'. Hansel i ttwatef d ameḥbus, ma d Gretel tenna-yas d temhergit ad sewğed i w-sebbwi, dɣa Gretel teḍqer-is ar timest, u tesefɣ-ed gma-s d yal aqcic i yellan di takurmut (prison). 

[[Image:Grimm.jpg|right|300px|thumb|'''Wilhelm Grimm''' d gma-s '''Jacob Grimm''']]  

Hansel d Gretel d yiwet n tmacahutt imucaɛn aṭas ger yakw t i-g uran watmaten Grimm. Tefɣ-d di Franṣa deg 1985 ar tizrigin 'Michel Albin', teḥka-tt-id 'Sarah Hayes' s tugniwin n 'Colin Hadley'.

Amyaru d umedyaz Essaid At Maamar yesuqel-d u yemsas-d (adapter) tamacahutt aki ar tutlayt tazwawt. Isem-awen n '''Hänsel akw d Gretel''', yer-aten s tezwawt : '''Ḥmiṭuc  d Duduc'''. Attan amek i tella temsast n tmacahutt aki ar tazwawt.


== Ḥmiṭuc  d Duduc deg teẓgi n ṭlam ==

'''Tiririn n tmcahutt n watmaten Grimm:  “Hänsel und Gretel“ '''

sɣur [[Wp/kab/Essaid At Maamar|'''Essaid At Maamar''']] 


[[Image:Essaid At Maamar2.jpg|right|300px|thumb|[[Wp/kab/Essaid Ait Maamar|'''Essaid At Maamar''']]]]


Tella yiwet n teẓgi n ṭlam s ddaw taddart n at Weɛban, win a tt-ikecmen deg uzal qayli, ad teccirew yakk ṣṣura-s, ad iḥulfu s ucebbub-is yuli deg igenni seg rrebrab tessekcam s ulawen.

Dda Mira bu-yesɣaren, tameṭṭut-is Miɣisa d warraw-nsen Ḥmiṭuc  d Duduc zedɣen deg tlemmast-is.

Dda Mira yettarra-tt ḥala i unegzum n yesɣaren, maca amzun ulac dacu yettsami deg-sen, seg wakken temcubbak akk teẓgi n ṭlam am akken yal afurek yellan deg-s yesni ɣer wayeḍ.

Tawacult-agi n Dda Mira bu-yesɣaren d taẓawalit almi d ayen, iɛeggalen-is ur lḥiqen ara yakk iman-nsen, ula d aɣrum aḥefrur ur teṛwin ara.


Yiwen wass ger wussan, akken d-tewweḍ tmeddit , yeẓẓel dda Mira bu-yesɣaren deg teɣmeṛt , yeṭṭef aqeṛṛuy-is yettnezgum, yuɣal yenna-yas i tmeṭṭut-is:

Amek ar a nekkes tura laẓ i warrac-agi? Nukni s timmad-nneɣ ata yeṭṭḍ-itt mmi-s, ur d-yegri kra n weɛɛwin i s a nemmager ussan xerṣum a nessebded tigecrar-nneɣ”.

Terray-as-d awal tmeṭṭut, tenna-yas: Teẓriḍ amek !  Tgra-d kan a neglu yis-sen azekka s alqaɛ n teẓgi, a ten-nessiweḍ ḥala ma d anida ur s-ttafen ara yakk ixef-is i tuɣalin, yal yiwen deg-sen a s-nekmes tiḥdert n weɣrum s afus-is, mi ten-nesseɣfel kan akken ur ttfaqen ara, ad sen-neğğ aḍu ɣer deffir.

Dda Mira bu-yesɣaren: Ala a tameṭṭut, wagi d yir ttawil, ur zmireɣ ara ad sseɣreɣ tasa-w fell-asen. Amek akka a n-ğğeɣ arraw-iw deg ulqaɛ n teẓgi, nekk ad d-uɣaleɣ s axxam?

Miɣisa: A ziɣ kečč d timint ay axessaṛ-iw! Ihi anef-as akka, ad d-terzu tmettant, ad d-taf meqqar dacu ad teddem, ihi a ɣ-terfed deg kuẓ ( 4 ) yid-neɣ ɣef yiwet n tikkelt. Yelha wakka? Yeffeɣ fell-ak wayagi?

Dda Mira bu-yesɣaren yeɛfes ɣef ul-is iwufeq-itt.

Ḥmiṭuc  d Duduc seg akken ur ten-yeğği  ara laẓ ad ṭṭ̣sen, slan-d akk i ugejdur-nni yettṛağun tiqeṛṛay-nsen timeɣḍurin.

Duduc iserreḥ yezṛi-s d imeṭṭi seg tugdi, tuɣal tenna-yas i gma-s: tura teḍra twaɣit.

Ḥmiṭuc  yenna-yas: susem, susem a Duduc, ulac akk dacu ar a tagadeḍ; a d-afeɣ ttawil a weltma, ɣas kkes anezgum i wul-im!

Yeğğa imawlan-is almi ṭṭsen, yesla-yasen kan cexṛen, yekker ɣef yiman-is s leḥkaṛ, yelsa iceṭṭiḍen-is, yessenser iman-is ɣer beṛṛa.

Iḍ-nni yettak anzi s ass seg wakken d-tessufeɣ tziri tuccar-ines, agur-is i d-yessaknen udem-is akken yessefk yerra iẓra-nni yettiṛṛiqen amzun ssemɣin-d allen n tezṛuṛeq.

Ilqeḍ-d aṭas seg-sen iẓra-nni, ibubb-ed almi yugi ad yeddem, yuɣal s axxam;

yennay-as i Duduc: ɣas ur ttḥebbiṛ i kra a weltma, llan iɛɛessasen d at igenwan yid-neɣ.

Yemdel allen-is, din din yeṭṭeṣ.

Azekka-nni ngum ğğan yetran igenni m´akken i ten-id-tessker Miɣisa seg iḍes,

tenna-yasen: Ass-a yessefk a nessegmeḍ isurrifen-nneɣ, a nerzut ɣef ulqaɛ n teẓgi akken a d-nezdem isɣaren.

Tuɣal teddm-ed aḥric n yiwen, yiwet teḥdert n weɣṛum, tebḍa-yasen-tt deg sin, tenna-yasen: Axxt-en akin, ṭṭeft tura aɣrum-agi, d ayagi kan i yellan, maca mačči tura ar a t-teččem, ar deqqal!

Tuɣal tezwar zdat-sen, nutni ḍeffren-tt.

Duduc terra tiḥedrin-nni n weɣrum deg snat s aqelmun-is, acku Ḥmiṭuc  ulac akk ɣur-s kra n wemḍiq anida ar a yeddem amur-is, iɛebba i iman-is iẓra-nni d-yelqeḍ deg iḍ almi ur yezmir ad yeddem kra nniḍen.

Lḥan akken ddeqs n isurrifen, Ḥmiṭuc yezga yessegray aḍar ɣer deffir, yerra iman-is yessakkad s axxam.

Akken iger baba-s tamawt ɣef ayen, iɛeggeḍ fell-as, yenna-yas: Ḥmiṭuc, acuɣer akka tessakkadeḍ kra yekka wass ɣer deffir?

Ḥmiṭuc: Nnaɣ a ba, d amcic-iw acebḥan kan i ssakkadeɣ, atan yuli ɣef lqeṛmud, yeqqaṛ-iy-id s tfettusin-is awi yid-k talwit a Ḥmiṭuc.

Miɣisa: D nnɛ-ik d lberdeɛ-ik, wa-hin mačči d amcic-ik amellal, d iṭij i d-yewten s aḥelyiw almi yuɣal yettfeğğiğ akka-hin.

Ḥmiṭuc daɣen mačči d amcic i iwala, d iẓra-nni d-yewwi yid-s i yesrus

deg webrid ɣef tɣerɣert s lexmata wa deffir wayeḍ.

Akken wwḍen ɣer yiwen uxenduq deg tlemmast n ulqaɛ n teẓgi n ṭlam, yenna-yasen dda Mira bu-yesɣaren i warraw-is: Ahaw tura ẓewṛet ɣef yiman-nwen, awit-aɣ-d isɣaren ɣer dagi a nessiɣ yis-sen times akken ur ken-igezzem ara usemmiḍ-agi yekkaten s aqeṛṛu!

Ḥmiṭuc d Duduc uffgen am lebṛaq, din din ssulin tirect n isɣaren n maras

annect n tqubbett, ssaɣen times yessekkren ajajiḥ yekkaten ad imasi igenni.

Akken twala Miɣisa ajajiḥ-nni, tesla-yas yesseglaf am yeqjan yeṣṣḍen, tenna-yasen i warraw-is: Ay arrac, sseḥmut ihi kunwi ɣef yiman-nwen, steɛfut akka acemma, aṭas i tuzzlem! Nekk d baba-twen a nernu ciṭuḥ uṣubbu d akessar, a d-negzem kra n teqjemyaṛ, mi nesmed ttɛebga igerrzen, a d-nuɣal a neglu yis-wen s axxam.

Ḥmiṭuc d Duduc uɣen-as awal, zzin-as-d i tmes-nni, yuɣal yewweḍ-d lawan n imekli ččan tiḥedrin-nni n lḥif yerna imi slan i tyita n tgelzimt war addud, ɣillen d baba-tsen i yellan kan dinna ɣer tama-nsen.

Nettat ziɣen tiyita-nni mačči d tiɣrit n tgelzimt, d amcum-nni n dda Mira bu-yesɣaren i sen-tt-yendin akken yessefk.

D yiwen uqejmuṛ aquṛan i iɛelleq deg yiwet n tkessart ɣer yiwen ufurek n useklu, yettawi-t waḍu akka d wakka, iceṭṭeḥ, yekkat deg addag n wexnac,  yessawal sakin am tiɣri n tgelzimt.

Akud ur yelli d win yennumen yettṛağu, azizwu iḍfeṛ-d azal, arrac yuker-iten nadam, ur uḥtamen ara d yiman-nsen seg ɛeggu n tmeṛğa almi xeṛqent yes-sen tirga, tedṛa yid-sen igeswaḥen am wid-ak yezzren deg temda n leɣruṛ.

Akken d-ldin allen-nsen, yessaweḍ-iten-id yiḍ s tebrek-is d-yessufɣen acciwen-is deg wemḍig i deg i ten-ğğan imawlan akken ad sseḥmun.

Duduc tugad aṭas, tuɣal testeqsa Ḥmiṭuc s imeṭṭi d wesxenfeṛ, tenna-yas:

i tura amek ar a naf abrid yettawin s axxam lawan-agi?

Ḥmiṭuc yekkes-as anezgum ɣef ul s tririt-is, yenna-yas:

Aha kan a weltma ur yelli ɣef acu a d-tɣeḍleḍ igenni, wagi mačči yakk d aɣilif, aṛğu kan ciṭuḥ ad twaliḍ! Tura a d-yeffeɣ wayur n tziri ad teẓreḍ amek ar a naf abrid war uguren.

Akken d-as-yenna i teffeɣ, iḍall-ed kan wayur, tufrar tafat-is ɣef tɣaltin s umata, yeddem weqcic yezzuɣer weltma-s seg ufus, ḍefṛen iẓra-nni yella yesrusu-ten wa deffir wayeḍ akken tesrusu tzuxzuxt timellalin-is, wehhan-asen abrid s axxam s ufeğğeğ-nsen akken yessefk, fkan-asen-d yiwet n tafat am tin d-ttakent teftilin yettaɣen ɣef yiri n webrid n ukeṛṛus.

Wwḍen ɣer tewwurt n wexxam, sstebṭben deg-s, teldi-tt-id kan Miɣisa, tufa-ten-id zdat wemnaṛ, tewwet tmeṭṭut agejdur fell-asen, tettsuɣu, teqqaṛ-asen:

Kelfeɣ-awen aya d waya, tekkfam tasa-w tamcumt, nekk ɣileɣ dayen ur tettuɣalem ara yakk a d-tezzim ɣur-neɣ s axxam, dacu i ken-in-yeğğan akka almi d tura…i d yenna waḍu yenna wagu...

Ma yella d dda Mira bu-yesɣaren yennecṛaḥ nnig waṭas yerna s tidett, ur t-yeğği ara yakk wul-is ad yemdel tiṭ, tasa-s daɣen tella tḥebbek fell-asen.

Kra n tegnitt kan seg imir-en, ata yezzi-d daɣen fell-asen laẓ d ameqqran, iḍuṛ-iten almi d ayen kan, Ḥmiṭuc d Duduc llan ttakken tameẓẓuɣt, slan-as daɣen i tyemmatt-nni mi s-teqqaṛ i wergaz-is deg usu:

Tura atan yegra-yaɣ-d kan wezgen n temtunt ay argaz llɛali, arrac-inna yessefk a sen-neg leqṛar yerna s uɣiwel. Tikkelt-agi a ten-nessuk wakali, a tt-necbek yakk fell-asen ḥala ma nesseɛṛeq-asen cced n uyeddid, ad uɣalen ur ttafen ara yakk lğeṛṛa n webrid d-yettarran s axxam nneɣ m´ulac atan ad tekkfu fell-aneɣ ddunnit ula d nukni.

Argaz ageswaḥ yezzi-d fell-as daɣen uɣilif tikkelt nniḍen, deg ul-is yesmenyaf ad yebḍu yid-sen talqimt taneggarut, maca imi tuɣ tegnitt iwufeq-itt tikkelt tamezwarut, yessefk-as ad yeṭṭef deg awal-is i yefka yakan “ argaz d ameslay”.

Ḥmiṭuc d Duduc ulac ameslay zeglen ur d-as-slin ara.

Akken ṭṭsen imawlan, yekker daɣen Ḥmiṭuc ɣef yiman-is, ira ad yeffeɣ am tikkelt tamenzut ɣer beṛṛa akken ad yelqeḍ iẓra-nni icebḥanen yessakanen abrid deg iḍ s axxam.

Maca ur yezmir ara ad yeffeɣ, acku d tamcumt-nni n Miɣisa i iṣekkren tawwurt m´akken i sen-tt-id-teldi, terra tasarut-nni s iciwi-s, teṭṭes yes-s.

Iẓri n Duduc yugar daɣen tala ma tettfeggiḍ, iserreḥ d imeṭṭi.

Ḥmiṭuc iga-yas daɣen kra n tebɣest, yenna-yas: “ Ur ttru ara a Duduc, iɛessasen d at igenwan anida nedda ad ilin yid-neɣ, ur d-aɣ-ttağğan ara at waman isemmaḍen a newḥel a weltma, ḥala tiwwura ad ldin ɣur-neɣ”.

Akken kan yuli wass, tjebbed deg-sen tmeṭṭut seg usu ngum d-lldin allen-nsen am win neɣ tin icellxen deg ifurkan n tneqlin.

Tebḍa-yasen daɣen deg sin yid-sen yiwet n teḥdert n weɣrum tamecṭuḥt ɣef tin n yiḍelli-nni.

Ḥmiṭuc issefruri yakk amur-is yerra-t ɣer tecwarit-nni n tqelmunt-is.

Deg webrid ɣer wissen sani yessegray am tikkelt tamenzut aḍar-is ɣer deffir, yezga ibedded, yettḍeggir tamuɣli-s s anida d-yekka.

Yuɣal iṛemmeq-it-id daɣen baba-s, yesteqsa-t s usiwel: Waaa Ḥmiṭuc, dacu tessakkadeḍ akka d wakka? Aha azzel tura, ddu d yiman-ik!

Ḥmiṭuc: A nnaɣ a ba, d itbir-iw i yessakkadeɣ, atan yuli ɣef uqeṛmud, yeqqaṛ-iy-id s iferrawen-is, awi yid-k talwit a Ḥmiṭuc.

Miɣisa: A lqecc-ik, a twaɣit-ik d nnegr-ik! Wa-hin mačči d itbir kan d azerẓur, ur twalaḍ ara d iṭij kan i d-yewten daɣen s aḥelyiw am yiḍelli?

Ula d netta mačči d itbir i iwala, d asɛeddi kan i ira ad yessɛeddi iman-is s imeslayen-is, yella yessalay lewhi i tuɣalin s yeftaten-nni n weɣrum yessefruri, yesrusu-ten seg tiɣilt ɣer tayeḍ am ttawilat-nni yettwellihen iberdan deg webrid ukeṛṛus ger wemḍiq d wayeḍ neɣ ger temdint d tayeḍ.

Tameṭṭut terra yes-sen d akessar, tessaweḍ-iten s amḍiq werğin kecmen iḍaren-nsen neɣ walant wallen-nsen, ssekkren times am tnamit, tenna-yasen:

Ssrekdet kan dagi tura iman-nwen ay arrac, ma tberdem seg tikli tzemrem ad tsendem daɣen ciṭuh skud tesseḥma tmes akal! Nukni a neɛnu anegzum n yesɣaren, tameddit mi nessuli nekkfa, a d-nedlu ɣur-wen, a neglu yis-wen s axxam.

Yewweḍ-d lawan n imekli, tebḍa Duduc tiḥdert-is n weɣrum d gma-s, acku netta yezzuzer akk amur-is deg webrid akken ad yaf yes-s lemrira yettarran s axxam n imawlan-is.

Akken kan rrẓen laẓ neɣ ssarden imaw-nsen s snat telqimin-nni, medlen allen-nsen, ṭṭṣen s uɣiwel.

Almi d-yeɣli yiḍ i d-ukin, iga-yas daɣen Ḥmiṭuc tabɣest i Duduc, yenna-yas:

Aṛğu kan ar d-yeffeɣ wagur n tziri, ad aɣ-d-yessaken ibruyen-nni n weɣrum sseftutiɣ, ssmargeɣ yakk deg webrid d-nuɣ ɣer dagi akken a t-naf yes-sen a ɣ-yerr s axxam!

Tiziri tessa-d ɣef tmurt, nutni kkren ɣef yiman-nsen, begsen aggusen-nsen, maca iftaten-nni n weɣrum neɣben-ten akk yefṛax, yiwen deg-sen mačči zeglen-t a tawaɣit.

Teddun kra yekka yiḍ, rnan yiwen wass d yiḍ nniḍen war asteɛfu, medlent akk tewwura, tezzin tennḍen kan din deg telqaɛt n teẓgi, ur d-ufin ara yakk abrid yessufuɣen.

Akken i d-asen-tewweḍ tfidi s iɣes, laẓ yewwet-iten s amelɣiɣ, tigecrar-nsen kkawent, iḍaren-nsen hebbjen deg-sen am yeqjan seg teqṛeḥ d ɛeggu, mmyezmaḍen wa ɣer wayeḍ s ddaw yiwen ubawal, ṭṭsen daɣen.

Azekka-nni akken d-ukin uɣen abrid ɣer zdat, hemmlen kan, teddun ttafen iman-nsen rennun ɣemqen deg teẓgi.

Ṛwan acali almi i ten-id-ssawḍen kraḍ( 3 ) n wussan d kraḍ ( 3 ) n wuḍan yeqqnen deg tnelli ddren beṛṛa n wexxam yerna lemmer ur ttafen ara s uɣiwel ɣas ulamma d kra n telqimt ad ṛzen yes-s laẓ, ad jafen imeɣdaṛ, ad sleqfen am yefṛax.

ɣef lewhi imekli yessemlal-iten-id uɛessas d yiwen n wefṛux amellal am wedfel, seg wakken ḥlaw cna-s d wamek yesčewčiw, ur uḥtamen ara d yiman-nsen almi d-ufan iman-nsen am akken yeddubbez neɣ yesbek kra n  umecwaṛ laẓ-nsen, ḥebsen fkan-as tameẓẓuɣt.

Akken yessuli ccna n tezlatin-is, yeğğa-d afurek-nni i ɣef yella yers yesseḍway akka d wakka, yesraffeg zdat-sen, yettferfir kan ddac, ddac, nutni ḍefṛen-t seg zdeffir.

Yessaweḍ-iten ɣer yiwen wexxam yettwaseqqfen s teɣrifin d-yetteɛluluqen seg yal tama-s am uqeṛmud-nni n yexxamen n yezwawen iqbuṛen, winna i wumi neqqaṛ yettwali-d ur d-yekcim. Tiɣrifin snint  ta deffir tayeḍ d akessar amzun di temṛiwen(tayeni) ɣef tezdayt yurwen akken yessefk.

Ḥmiṭuc d Duduc tuɣ-iten tegnitt ddreɣlen seg laẓ aberkan,  jguglen deg-sent, qeṛmen-tent-id war akukru, ɣlin deg lweɛd-nsent.

Werɛad ssadren tiɣrifin-nni timezwura, slan i taɣect tamelḥant n tmeṭṭut imi tcennu, teqqar:


:ɣef webrid, ɣef webrid ur cfin –Teryel

:Anwi wigi i igezzren akka tiɣrifin?

:Ḥmiṭuc d Duduc rran-as tiririt, nnan-as:

:Mačči d wid yesḍen, mačči d wid yesḍen,

:d at waman isemmaḍen.


Arrac lhan-d d tuffẓa d usebleɛ, ur nḥerwan, ur cliɛen, ur rẓin iqeṛṛay-nsen ɣef wacu d wacuɣeṛ sellen i taɣect-nni n tmeṭṭut.

Din din tujjaq tewwurt, lldin lelwaḥ-is, teffɣ-ed ɣur-sen temɣart annect n yemma jida “ abbaḥ yella wacu i ɣef a yeccirew wemdan dagi “.

Tamɣart-nni ad tili tugar akk timɣarin yeddren lawan-nni, udem-is akk yekmumec, lqedd-is yekna terna tetteddu ɣef tɛekkazt.

Akken treḍqent wallen n warrac fell-as, ɣlint-asen teɣrifin seg ifassen-nsen seg tugdi, teṭṭef-iten ula d tawla seg tirgigit ma d tuɣmas-nsen ugarent tassirt ma tezzaḍ.

Tamɣart teṭṭef aɣesmaṛ-is, thuz aqeṛṛuy-is, tenna-yasen: Ay a  yemma ḥebbi, way, way way! Acuɣerr akka tugadem ay arrac ibaḥḥanen? Lemḥadda lemḥarba ɣef tqeṛṛay-nwen a tarwa.

Iyyaw kan ihi ad teqqimem ɣur-i ad yi-twansem, ur yelli dacu a ken-ixaṣṣen!

Teṭṭef-iten seg ifassen-nsen, tessekcem-iten s axxam, tessers-asen-d udi d tamment d lqut yesseḥlawen ul n umuḍin mar a t-iwali kan zdat-s.

Ččan, swan almi d tikli ad fellqen iɛebbaḍ-nsen, tekker temɣart twenneɛ-asen-d usu s yiwet n tṛakna igerrzen, sennden kan fell-as, tewwi-ten tnafa, ḥulfan s yiman-nsen amzun ẓlen deg tebḥirt n ijeğğigen deg tefsut.

Tamɣart-nni mačči d aḥdaq i teḥdeq, a ziɣ nettat d teryel.

Aɣummu-nni tettɣummu ssqef n wexxam-is s teɣrifin, d ticeṛkett i t-neddi s wayen i warrac mar a ten-yeṭṭef laẓ deg teẓgi akken neddin yemdanen tiqellaɛin i imerga.

Yal mar a s-d-tḍeggeṛ tegnitt yiwen, mi t-tuza, tečč-it.

Tamcumt tacengutt n tneqlin tenna-yas i wul-is, iyyaw ihi yewwi-ken-id uɛessas, ass-a ɣur-i d tameɣra.

Nutenti teryulat-agi ɣur-sent allen d tizeggaɣin am isufa, ɣef ayen ur ssegmaḍent ara s tmuɣli, maca ttḥulfunt neɣ ttfaqent am yeqjan n tɛessast s yemdanen mar ad teddun ɣer tama-nsent.

M´akken d-teddun ɣur-s Ḥmiṭuc d Duduc teḍsa s ccah ɣef lqeṛḥ-nsen yakan, tanna-yas i wul-is: Ḥala ansar ur tnessrem ara, iyyaw kan tura ad a wen-mleɣ!

Azekka-nni tekkr-ed zdat lawan n tnekra n iyuzaḍ seg iḍes, m´akken twala arrac-nni ṭṭsen i talwit am tɣawsiwin yersen, terna tezweɣ tuli leḥnak-nsen, yennecṛaḥ wul-is, tessusef ifasen-is, tesself-asen s weḥnucceḍ ɣer zdat, ɣer deffir, tenna daɣen i wul-is: tagi d tacriḥt yerna d tidett.

Tejbed-d Ḥmiṭuc s iffasen-is ṛqiqen am tsegnatin, teddem-it, tessekcem-it ɣer yiwet texxamt n yewtal yellan d tilemt, terra-d fell-as tawwurt.

Yezmer ad yessaked ɣer beṛṛa, acku taxxamt-nni tesɛa acebbak n ugeṭṭum, maca ad isuɣ akken ira ulac anwa a s-d-yeslen.

Tuɣal ɣer Duduc tetthuzzu deg-s, tettɛeggiḍ fell-as, teqqaṛ-as: Kker s yin a tukrift n ifassen, a ssenğaq n at laxaṛt, agm-ed aman seg lbir, ssewwed i gma-m-ihin yellan deg texxamt n yewtal ayen a t-yerren d azuran akken ad afent deg-s tuɣmas-iw dacu a ɣeẓẓent.

ɣas akken tserreḥ Duduc d imeṭṭi n tugdi d weḥdiqeṛ n tasa tageswaḥt, maca tewwi-yas-d tegnitt ad taɣ awal n teryel tamcumt , afran ur yelli.

Teryel tettak-as i Duduc icelman kan d wayen d-igerrin seg učči, acku telha-d d Ḥmiṭuc, tesseṛwa-yas lewqam d tziḍanin akken ad iqebbi a t-tečč d amezwaru.

Yal tanekra n wass amaynut tdellu ɣef Ḥmiṭuc, tessutur deg-s ad yessufeɣ taḍadect-is seg texjiḍin n ucebbak-nni ugeṭṭum ɣer beṛṛa akken ad teṭṭef, ad tẓer ma yewwi-d iman-is deg tuzert d taẓayt.

Ḥmiṭuc iger tamawt, ifaq-as txuṣ deg iẓri yerna yufa dinna yiwen yiɣes, yal ma terzu fell-as, d win kan i s-d-yessenɛat, yesferfud-as-d yes-s  s ifassen-is, nettat ɣur-s amzun d taleṭṭaṭ-is i d-teṭṭef, tettɣil-it yeqqqim kan am uɣanim.

Akken iɛedda wayur, wwḍen-as waman i teryel ɣer temgeṛt neɣ yewwḍ-as rrebg ɣer tagust-is, d ayen ur tezmir ara ad ternu timeṛğa, tennay-as i Duduc:

ɣas awi-d aman a Duduca! Akken ira yili Ḥmiṭuc, ad yuzur neɣ ad yiṛqiq, tura yewweḍ-d wass-is, azekka a t-uqmeɣ d timecreṭ, a t-zluɣ, a t-azuɣ, a d-neffqeɣ deg-s war cceḥa, a t-gezreɣ s tussda, ad kkseɣ yes-s aqbuṛ.

Nnaɣ a yemma Guraya tegzem tasa n Duduc tameɣduṛt, wali amek tekkfa fell-as ddunit d yeẓri-s yugaren tiregwa isafen mar ad ḥemlen!

Duduc tettmeğğid, teqqaṛ: anda tell-am a ṣṣellaḥ d lawliyyat n tmurt-aggggi? Ssufɣet-aɣ-d aha ttxil-wat seg imi n yizem! deg leɛnaya-k ay aɛessas n tala, a baba wedris d wahin d tahin m´ur tekkfim fell-aɣ ccedda am tagi!

A nnaɣ a ẓẓehr-nneɣ, ssmenyafeɣ lemmer d-aɣ-ččin wuccanen m´akken neṭṭes deg teẓgi, meqqaṛ a nenger deg sin ɣef yiwet n tikkelt ulac anwa ad yegrin deffir wayeḍ ad yeḥdiqeṛ!

Teryel tesla-yas mi tesḥussuf, tenna-yas: Aha tura d ayen ur ttbireḥ ara, d taruẓi kan i t-ttruẓuḍ deg uqeṛṛuy-im ɣef ulac, gma-m ččiɣ-t, ččiɣ-t! Ihi ur yelli dacu i d-yettawi umeğğed-inem.

Lkanun ideg tesseway teryel annect n tesraft yerna yugar lbir deg teɣzi, yesɛa yiwet n tewwurt n wuzzal mar a tt-temdel ifeṭṭiwej mačči izmer a d-yeffeɣ ɣer beṛṛa.

Teddm-ed snat tsebbalin-nni n waman timecṭaḥ tesɛa qqnent s imurar ɣer yiwet tassara n wesɣar aquṛan, tɛebba-tent i Duduc ɣef tayett-is seg zdeffir akken yettbibbi weɣyul acwari-s, tuzen-itt a teččar tuggi yess-en.

Duduc tuɣ awal-is s tmara, tetteddu tettnezgum, tesseqdac allaɣ-is amek a d-taf ttawil n wensar idaṛṛen-is d usemneɛ n gma-s yerna s uɣiwel.

Tenna-yas teryel: Yessefk a nezwir deg usewwi n weɣrum, lkanun ssaɣeɣ-t yakan, arekti daɣen yettwaɛjen.

Teṭṭef Duduc seg tfettust-is, tettmekkin-itt s anida d-ineddeh ujajiḥ n tmes, teqqaṛ-as: Masi, masi times, ssaked ma yeḥma lkanun akken ad serseɣ aɣrum ad yeww!

Nettat d Duduc i d-tewwi ger wallen-is, yeffeɣ-d useqḍiḍ-is fell-as, ira wul-is a tt-teknef sakin a tt-tečč d tamezwarut, maca Duduc tfaq-as dacu s-tettheggi, tuɣal tenna-yas: Ur ẓriɣ yakk amek zemreɣ ad suḍeɣ times, yella kra n ttawil tessneḍ akken ad wɛuɣ ad smenṭgeɣ isɣaren deg ṭṭaq-agi?

Teryel tezzuḥtelli, terra taɣect-is d tazurant, tenna-yas: “ A taɣyult atan littaɛ annect ila-t, ula d nekk s timmad-iw zemreɣ ad ɛeddiɣ deg-s”, tezwar zdat-s, temla-yas amek yessefk ad tesseknu aqeṛṛuy-is seg nnig lkanun d akessar.

Duduc tesseɣfel-itt akken iwata, tekka-yas-d seg zdeffir, terfed-as iḍaren-is d asawen, tgerrez-as tibujqella, tezwer-itt s uqeṛṛu, tinna tezzer d akessar,  nettat terra fell-as tawwurt-nni n wuzzal, lebla tečča-tt tɣerɣert.

Teryel tettmeğğid teqqaṛ ay iḥliẓẓan d ibezḍan, tesgermic deg-s tmes.

Duduc tɣawel teldi-d tawwurt i gma-s, tettru seg tmendit, teqqaṛ-as: Nemneɛ a Ḥmiṭuc, dayen tura nemneɛ, teryel-nni tamcumt teṛɣa, teknef deg tmes.

Ur zmiren ad felsen iman-nsen yeḍra-d wannect-en d tidett, nnecṛaḥen wulawen-nsen almi d ayen kan, mmḥebban, mmsudanen, mmyezmaḍen...

Kecmen s axxam n teryel war tugdi, ufan yal tiɣmeṛt teččuṛ d tiwiztin, yenna-yas Ḥmiṭuc i weltma-s: “ Wali kan wali, tigi ifent iẓra-nni yettfeğğiğen deg ccbaḥa”, yeččuṛ taqelmunt-is yes-sent almi tugi a teddem.

Duduc: “ Ula d nekk a n-gluɣ yid-i s kra deg-sent s axxam”, txemmel ayen izmer ad yeddem iciw-is.

Ḥmiṭuc: Aha tura, aha, anef-aɣ a nessemnaɛ iḍaren-nneɣ s uɣiwel seg teẓgi-agi n teryulat!

Lḥan amecwaṛ ameqqṛan almi d-mmugren zdat-sen yiwet n tasift d tameqqrant.

Ḥmiṭuc: tagi d awezɣi a tt-nezger s ufus yerna ur walaɣ ara yakk kra n tqenṭert dagi.

Duduc: Ula d kra n teflukt ur telli daɣen, maca attan dahi yiwet n tebṛikt tacebḥant, lemmer ad ssutreɣ deg-s, a ɣ-tezger.

Ahat ibṛiken imi ur sɛin ara imeẓẓuɣen s iqubab-nsen i sellen, tessawel-as:

A m-uqemmuc, a m-uqemmuc, dagi d Ḥmiṭuc d Duduc.

Ur telli teflukt, ur telli tqenṭert, win i kem-isbezgen a ɣ-d-iṛuc.

Tabṛikt tewweḍ-iten-id din, din almi d iri n tasift, Ḥmiṭuc yuli ɣef teɛrurt-is d amezwaru, yuẓ ɣer tama, ira ad issali weltma-s s idis-is, nettat tenna-yas:

Ala, m´ulac a s-taẓay ttɛebga i tkanaṛt, anef kan a ɣ-tezger wa deffir wayeḍ!

Takanaṛt tuḥdiqt tezger-iten deg sin s nnuba.

Teddun yesmektay-iten-id kra d webrid-nni, ttḥulfun amzun ssnen imeḍqan-nni ideg llan.

Dɣa ur ɛeṭlen ara, jban kan deg yiwet n tiɣilt almi walan axxam n imawlan-nsen.

Serrḥen d tazla almi d axxam, akken kecmen deg tewwurt, ğelben ɣef temgeṛt n baba-tsen seg tmendit.

Ameɣdur n dda Mira bu-yesɣaren, seg ass mi yemsebḍa yid-sen ur teffiɣ teqqṛeḥ ul-is ma d tameṭṭut-is Miɣisa ur tt-id-tessaweḍ ara tengnitt n yimir-en d tamuddurt, ufan-tt-in warraw-is tettwamḍel.

Duduc tessureg-d iciwi-s ɣer tɣerɣert, yal tiɣmeṛt tuɣal ceṭṭḥent deg-s tweztin, Ḥmiṭuc isres-d daɣen ayen d-yewwi deg uqelmun-is, yekkfa lḥif, temlal tasa d win turew, yegguja laẓ seg wexxam.

Ddren ussan n tmeddurt-nsen s umata almi d ass i deg yal yiwen deg-sen yewweḍ sani ara naweḍ akk.

( Izarismen Mira d Miɣisa ddmeɣten-id seg „ Aweryan n izarismen imaziɣen“ n mass Kamal Uzerrad, acku anamek n izarismen-agi yettak anzi s ayen gan deg tmacahutt imawlan i tarwa-nsen:

-    Miɣisa d talɣa tuntit n amiɣas, amiɣis „ Win icelɛen, yeskaden“, seg wemyag iɣas.

-    Mira  seg amiru neɣ amirew “ tiɣin n wawal; awafeq”, seg wemyag mirew “ aɣ awal, mṣalaḥ, msefrak, wafeq”.

== Walit daɣen ==

*[Essaid At Maamar|Essaid At Maamar]]

== Tamselyut, Iseddagen & Izdayen Iberraniyen ==

* [http://www.ricochet-jeunes.org/livre.asp?livreid=54 http://www.ricochet-jeunes.org/livre.asp?livreid=54]
* [http://www.imyura.net http://www.imyura.net]

[[Category:Tasekla]]
[[de:Hänsel und Gretel]]
[[en:Hansel and Gretel]]
[[es:Hansel y Gretel]]
[[fi:Hannu ja Kerttu]]
[[fr:Hansel et Gretel (conte)]]
[[he:עמי ותמי]]
[[it:Hänsel e Gretel]]
[[ja:ヘンゼルとグレーテル]]
[[ko:헨젤과 그레텔]]
[[nl:Hans en Grietje]]
[[pl:Jaś i Małgosia]]
[[pt:João e Maria]]
[[sco:Hansel an Gretel]]
[[sr:Ивица и Марица]]
[[sv:Hans och Greta]]
[[zh:糖果屋]]
