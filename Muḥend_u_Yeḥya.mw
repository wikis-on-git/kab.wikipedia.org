[[Image:Muhya.jpg|right|200px|thumb|'''[[Wp/kab/Muḥend u Yeḥya|'''Muḥend u Yeḥya''']] (Muḥya)''']]

Muḥend u Yeḥya d argaz umezgun azwaw, ilul di taddart n At Rbeḥ deg ibudraren. Imut di Paris, Franṣa di 2004, di laεmer-is 55 isegasen. Aṭas n ceqqufin umezgun id yerra ar teqbaylit si tutlayin nniden. Daγen aṭas n i'drisen umi yura i ccenayen n teqbaylit, garasen: [[Ferḥat Mhenni|Ferḥat Mhenni]], [[Yidir|Yidir]], Takfarinas, Malika Dumran, Sliman Cabi, atg.



== Kra n iḍrisen n Muḥend u Yaḥya ==


'''Nunamber'''

Ulamma z'righ nunamber-agi si dipasi, a t-id-nawi kam mam allih...

:Nunamber yerra-d axbir
:Yebrez abrid d amellal
:Medden ghilen d ttmesxir
:Ma d irgazen rez'nen awal
:Aqlagh la t-id-nettfekkir
:Ar tura la d-yessawal

:Ar tura la d-yessawal
:Mbe3id la d-yeggar tighri
:As-tinid' yebgha ad d-yughal
:Nekwni d ayen i nettmenni
:Ma yeqqim-ed kra bbwawal
:Ar ass-a mazal tefri

:Ar ass-a mazal tefri
:Anda igh-yegg^a igh-mazal
:Yiwen yugh ula d Rebbi
:Wiyid' yerra-ten d lmal
:Wigi ugaren Ar'umi
:Ur yid-sen nemyeqbal

:Ur yid-sen nemyeqbal
:Ur yid-sen s'ellat nbi
:Snen kan tinna bbwuzal
:Tinna bbwuzal ad d-tezzi
:Yerna ad mech'en akal
:S wass-is akw d kunwi


'''Ad ghergh di llakul''' 


:Ad ghregh di llakul
:Idell'i kan i d-nlul
:Yetcha-yi baba am-mewtul
:Ifka-yi ur diy-ighul
:Ad ghregh di llakul

:Ad ghregh di llakul
:A yemma a kem-djagh lh'asul
:Ulamma tugid' ay ul
:Inehr'-iyi baba s rrkul
:Ad ghregh di llakul

:Ad ghregh di llakul
:Di tr'umit nessmeckukul
:Tura d ayen d lefh'ul
:Ssnegh ad d-inigh lful
:Ad ghregh di llakul

:Ad ghregh di llakul
:Matci am yizgaren immul
:Mulac ad d-neffegh d aghyul
:A gh-dstixren ur nennul
:Ad ghergh di llakul

:Ad ghergh di llakul
:Deg uqerru tettenququl
:Am winna yetchan ah'lul
:Ma d nekk zgigh d amerhul
:Ad ghergh di llakul

:Ad ghergh di llakul
:Tura abrid-iw idul
:Haca assen mi neggul
:Tughalin yerr'ez uqessul

:Ad ghergh di llakul
:Saha ur nessin I lmul
:Nettagh awal I wt'ermul
:D netta i ybettun ahbul
:Ad ghregh di llakul

:Ad ghergh di llakul
:Fkigh-as udem-iw mellul
:Tura nettu anda i nlul
:Nennza nekkwni nettmuqul
:Ad ghregh di Lakukl

:Et oui!
:Ad ghregh di Llakul
:Mbaayd ad d-nettmuqul ...


'''Uh ya ddin qessam !'''


:D ameh’bus d bu ykurdan,
:Di Ber’wageyya
:Ččiγ aγrum aberkan,
:Di Ber’wageyya
:Tinn’akken i ğğiγ tettru,
:Mi εeddan leεwam
:Ugadeγ a yi-tettu,
:Uuh ya ddin qessam...

:D ameh’bus s dduw ssnasel,
:Yern’ur xdimeγ
:Di Ber’wageyya ncekkel,
:Akken ad issineγ
:Refdeγ tit’-iw s igenni,
:Yeγli-d fell-i tt’lam
:Yebεed wayen i nettmenni,
:Uuh ya ddin qessam...

:D ameh’bus dagi yewεer’,
:Di Ber’wageyya
:Am ttejr’a i nettγar,
:Di Ber’wageyya
:Zikenni mi nesfillit,
:Ad xedmeγ lewqam
:Ziγemma zzher’-iw diri-t,
:Uuh ya ddin qessam...

:D ameh’bus anda-tt tura ?
:Akkin i wedrar
:Akkina ternud’ kra,
:Izad neγ ugar
:Mi r’uh’eγ a d-zziγ γures,
:A d-zzuγ fell-am
:Yettgammi a yi-d-yas yid’es,
:Uuh ya ddin qessam...

:D ameh’bus teγzi n wud’an,
:Di Ber’wageyya
:Ner’wa tilkin d ilefd’an,
:Di Ber’wageyya
:Wagi d imi-s tigi d allen-is,
:Mi d-yusa nadam
:Tikwal ttarguγ lexyal-is,
:Uuh ya ddin qessam...

:Zriγ d acu i yi-iggunin,
:Dagi ara mmteγ
:Imett’awen dg-i ur llin,
:Ass-en ad ffγeγ
:A d-asen ad iyi-awin,
:Ad beddleγ axxam
:A d-net’qeγ seddaw tmedlin,
:Uuh ya ddin qessam...

== Amagrad af Muḥya ==
Sɣur [[Yidir Aḥmed Zayed|Yidir Aḥmed Zayed]]


'''Winna'''

"Yuli-d weslilew deg yiwen wexxam, imɣaren refden icewwiq d abrid ɣer tmeqbert. Tura ad ned’len winna akken iwimi qqaren '''Muḥend u Yeḥya''' deg tiɣilt nni gar iberdan,[...]
"Mlalen Imaziɣen am watmaten... tismert n Ğerğer tekka-d nnig-sen. Ass-a, yezdi-ten-id yiwen : d Muh’end u Yeh’ya. D Winna. D Netta, d Netta kan. R’uh’ tura keččini, yemmut Muh’end u Yeh’ya..."


Yefka-d r’ebbi it’ij ad as-tinid’ d tafsut ɣas akken d dujamber i-deg nella. Ğerğer yerfed tismert-is nnig tɣaltin n tmurt n Leqbayel... Yettd’eggir-ed deg wammas-is irennu amzun akken ira ad yezd’ s taz’eyt-is tawrarin nni i-ɣef rsent tudrin... Akin, Lalla Xedija tesd’allay-ed iman-is s tcacit tamellalt, tettak-ed tesmed’ i yat wedrar s wedfel.

Usan-d akk daɣen Imaziɣen, nneɣlen-ed seg yal tama, d ihdumen, d iqejd’ilen, d tijlibin, d igelfan, d izumal... nneɣlen-d akk ɣer Tasaft, ɣer At R’bah’... wa yuli-d, wa yuder-ed, wa yusa-d buzdawi, wa...
Usan-d akk daɣen Imaziɣen, mezz’i meqqer !

Nnejmaɛen d imeqqunen, d iserrura, d igemmunen, d tigemmucin... la ttganin... la ttganin tand’elt... tand’elt n yiwen... yemmut yiwen... yiwen nni mačči d menwala... d acu kan at’as ur t-nessin ara. Maca sellen yis-s, sellen i taɣect nni ines yettihin tikwal fell-asen. Ihi, kra zzin d agraw tama n yiwet tqint’uct akken d tamejt’uh’t, ksant-as tcekratin, yeksa-yas ukerruc, yeksa-yas uh’eccad d uzezzu, kra n yikunta n uker’mus zzin-as daɣen am wefrag, taqint’uct nni zzin-as daɣen yiberdan, tufrar, tuɛa, teqqummec din i yit’ij d wad’u n Ğerğer.
At wegraw nni la smuzguten i tesfifin n winna yemmuten. Taɣect-is tettint’ih’ dinna, ar tettihi, ar tekkat deg wawalen amzun akken din i-yella bab-is. Netta yenna yakan ayen yenna deg yiseggasen nni i-deg tezmed’ tyersi, deg yiseggasen nni i-deg « ttagaden medden ad gezmen aɣrum s lmus » ! Deg yiseggasen nni i-deg mazal llan widenni, widen akken i-ɣef yesteqsay winna, yeqqar-as « anwiwi ? anwiwi ? » Widen akken i-wimi yeqqar deg tallit nni « widen ur neswi ». Ula d tura llan, maca, tura « nestaqel » ! Ihi, agraw nni n Imaziɣen smuzguten i taɣect nni yettihiyen ... ar d-tettawi awalen, widenni ttfar’asen deg-s am wakken daɣen ad yuɣal s inig nni ines ɣezzifen ... winna yezz’el deg tiɣilt nni i-deg ters taddart n At R’bah’, yezz’el deg tesga am usaru, yezz’el sdat-es medden la ttrun, la t-ttrun.

Widen smuzguten i tkasid’in, smuzguten i tesfifin nni ɣezzifen, tiden akken i-yessekles s ufus-is, tisfifin nni yesnuzuy ddaw tecd’at imi yella deg yinig, deg wussan nni i-deg teqqur... winna yesfetray, widenni wehmen, wehmen deg ur ssinen, ayen iwimi werğin slin qbel ad d-yawed’ wass-a... usan-d ɣer tend’elt, ufan-d isefra, ufan-d amezgun, ufan-d win i-d-yeqqaren ayen akken yettakzen deg-sen d timucuha, ayen i-ten-yerran d tad’sa nutni ttad’san. « Ahahhaha... anwiwi anwiwi, t’ujur’ d widen ur neswi » !

Imaziɣen nneɣlen-ed am uwett’uf, seg yal tama... Sin qqimen ar skaden deg tteswira n winna akken i-s-yeqqaren « kečč yiwen wass ad k-zzuɣren di ssnasel », ufan ayen ur ufin weqbel ass-a. Ar skaden deg tteswira nni : udem-is am wudem n yimesdurar nneɣ, tamuɣli-s tunag wissen s anida i la tesmuqul, imi-s yezmumeg am wakken la yettihi, takaskid’t tdell aqerru-s, tuɣal kra kan deg yidis, yest’uccen iman-is, ad as-tinid’ ira ad d-yini kra... annaɣ a winna ! Yuɣal yent’eq yiwen deg-sen ɣer wayed’, yenna-yas :
- D wagi i d Muh’end u Yeh’ya ?
- D wagi ! Ur t-tessined’ ara ?
- Nekk ɣileɣ mačči d wa ! Wagi ttemliliɣ-t-id deg Paris, z’erreɣ-t deg XVème, deg XXème, ulac tiɣmert i-deg ur t-id-mlaleɣ, nekk ɣileɣ d menwala kan, d axeddam am wiyad’, d iminig am nekni !
- Ahya a Mu, ma yella ur tessined’ ara wagi, ur tessined’ yiwen ! Tettud’ asmi akken i-t-nez’ra deg Saint-Ğuen, asmi akken i nwala tamezgunt nni iwimi qqaren Si Leh’lu  ?
- Ur cfiɣ ara, yella wagi dinna ?
- D netta i d aqerru dinna, d netta i tt-yuran !
- Tebra ar d ijriren !
- Atan tura yuɣal-ed ɣer tmurt !
- Sell kan, sell ! Llah... llah !
- D acu iwimi teslid’ ! D ud’an, d ussan ara tselled’ i wayen yenna d wayen yura ! Ayen tesla tmezzuɣt-is ileqf-it, isers-it deg lkaɣed’ !

Winna d Muh’end u Yeh’ya... R’uh’ tura keččini, deg tiɣilt inna i ylul, deg tiɣilt agi ara yend’el ! R’uh’ tura keččini, melmi kan i d-yeɣli ɣer ddunit dagi, deg ugris, annect n tbellut’ nni ur nli tacacit... Assen ted’ra-d tmeɣra, yed’ra weslilew, acku netta d aqcic, tuɣ tafat deg wexxam, tin akken i t-id-yurwen, tewwet afzim, tezz’el deg tesga tettfu am waggur mi ara d-tettmiri tziri-s... Ilul-ed Muh’end, am netta am tezzyiwin-is... deg Yigawawen, d azwaw gar yezwawen. Tilli isem-is Muh’end, maca gan-as Âebdellah, acku akka i s-semman, netta, ur yezmir ara ad yefren. Yerna, at zik ttheggin isem weqbel ad as-gezmen timit’ i win ara d-ilalen ; ama akken ad d-rren isem n jeddi-s, neɣ urgan akken, neɣ daɣen ilul-ed deg kra n waggur mucaɛen akka am r’emd’an, neɣ tacaɛbant, neɣ taɛacur’t..., neɣ daɣen yuzzel yisem nni deg tallit nni i deg d-yeɣli ɣer tmurt ! Ma yella d ayen teqqers akk, ad semmin Muh’end, tikwal ad as-rnun w’it-ilan neɣ anwa i d baba-s : Muh’end n At Leflani, neɣ Muh’end u Yidir, neɣ... akka i teddunt tɣunam nneɣ zikenni. Yerna ɣur-neɣ, irgazen akk d Muh’end i sen-gan isem : ma yella tusid’-ed d amessebrid trid’ ad testeqsid’ albaɛd’ ɣef kra n temsalt, a Muh’end ! neɣ a Muh’ ! ad as-tsiwled’. Akka i teddunt temsal ɣer-neɣ dahin deg wedrar akk d tɣaltin nni n wez’ru ademdam. Ihi, netta daɣen d Muh’end, gar at Muh’end u Yeh’ya ! Yekker ɣef yiman-is, iban yedda d yiman-is, iban yett’uccen seg wasmi i d-ldint wallen-is.

Ihi, Muh’end yettezririg, yettegririb, yettenzerwaq gar tcekratin, gar tzemrin, gar tneqlin, am tbururt, am tkurt... anida tekkes ad’ar yemma-s ad yerr wayed’, ad yettejgugul deg yijufar’-is, ad yettejt’ut’ul deg yicruren nni n tesfifin sut yal d ini i zd’an yifassen-is ; Muh’end, ay anida i-t-ssawd’ent tqejjirin-is ad yawed’. Yerna twalad’, niɣ dagi, ay anida terrid’ d takessart, alamma urzen-k-id yifergan d yidurna n tidegt d ukermus ! Mulac ad k-yečč uzezzu neɣ ad tawd’ed’ s asif neɣ ɣer kra n yeɣzer. Akka i d tamurt ... akka i-fernen yimezwura ! Anida ara terred’ ? Ma tluled’-ed dinna deg wedrar nneɣ, ad tetezzid’ kan, tsekk°red’ ussan d yiseggasen alamma d asmi ara k-ɣzen agd’i, ad k-z’z’un am tzemmurt nni n ttelqim ; d acu kan, tazemmurt nni d allus ara d-tales talalit, ad teffurkeh, ad teg iz’uran deg wakal nni asgin, ma yella d kečč tilid’ akken i-k-yehwa, akal nni i ɣer ara tuɣaled’ d win ara k-yeččen. Tanernit-ik ad tt-teččed’ weqbel ad k-zz’un, ma zz’an-k deg wakal d ayen... kra kan, d ayen ad k-ttun medden, ɣas ulamma ur tettun ara awal-ik... ma yella teğğid’-ed awal akken ad k-id-adren medden ! Ad k-id-adren deg wayen yelhan...

Akken akken, Muh’end yettnernay, yettnernay almi yuɣal d argaz amect’ut’uh’... d argaz annect n tdebbuzt, maca yedda d yiman-is, akka i-d-qqaren. Yuɣal yunag ula d netta, akken d amect’it’uh’, yuɣal d aɣrib amect’ut’uh’, yerra ad’ar anida akken i t-yekkes baba-s, id’fer-it, imi netta, isawel-as-ed weɣrum. Niɣ zik, anida i tufid’ talqimt ara k-yessidren, tin akken ara k-yessirden laz’, awed’-itt ! Ckunted’ deg-s am meckunted’ nni yettalin isekla, ma teɣlid’ neɣ teɣli-yak, temmuted’ ! Unagen imesdurar ɣer waɛr’aben (akka i s-qqaren deg tallit nni !), zzenzen at tmurt taɛett’art, fkan tidi nnsen deg yemɣuzen akken ad d-ssukksen uzzal i yir’umyen, fkan tidi nnsen deg tgennariyin akken ad swen aman yir’umyen, ɣzen iberdan akken ad aɣen yir’umyen deg tmurt nnsen, sseɣren akk ad taɣ tutlayt n ur’umi deg tmurt nnsen, ternud’, ternud’... Sked tiyita ur ččin ! Sked anezgum ur ten-nwit ! Sked timmuɣbent ur nekriz inyiren nnsen ! Ihi, Muh’end yedda deg uh’emmal agi n yinig d unadi ɣef weɣrum akken d amez’yan : ibeddel tamnat’, ɣas akken ur ibeddel ara tamurt yunag akin kra yewwed’ ɣer Yiɛezz’ugen, yessenta din tagust netta d yimawlan-is, akin daɣen deg yiɣil nnid’en, wagi d Iɣil n Wuzzal ! Kra d aɣilif, kra d rrbeh’. R’uh’ tura keččini, ad tiniged’ kečč ur tewwid’ed’ s ani, kečč ur tewwid’ed’ d anwa-k ! Akka i ted’ra, akka i d tamurt nneɣ ! Idurar am tdikelt, imesdurar ggten, teddun deg-s am uwet’t’uf, am uwett’uf agi i-d-yenneɣlen ass-a ad rren tajmilt i Muh’end u Yeh’ya... akka akka, yessefk-as i teɣrast ad tessuffeɣ, akken ad tizrir kra tudert i wiyad’... degmi imesdurar nneɣ ttinigen, ttarran ɣer wanida nnid’en, ɣas d kra n wagguren kan deg useggas, ɣas d sin neɣ tlata kan n medden i wexxam... ad suzfen kra aɣilif.

Muh’end yuɣ abrid n leqraya. Zik, imesdurar ttazzalen ɣer leqraya, zik ifehmen d leqraya ara ten-id-yessukksen seg laz’ d timmuɣbent... Muh’end yedda daɣen deg uh’emmal n widen inuben ɣef leqraya. Yiwet yiwet, yuɣ-itent-id akk, yuli yakk tiskedr’in n leqraya, yeldi yakk tiseɣlay yettawin s iger n tussna, tiden akken yessuffuɣen ɣer rrbeh’. Zik, win ikecmen ɣer uɣerbaz, ur yettad’en ara aɣbel d acu ara d-yeffeɣ ! Ur as-ttad’nen ara aɣbel imawlan-is d acu ara yuɣal asmi ara ifakk leqraya nni ! Awi-d kan ad asen-isuzef timmuɣbent d iɣilifen. Ma yuɣal d ajenyur’, a rrbeh’ a tafat, ma yuɣal d amejjay akken nnid’en, ma yuɣal d aselmad d tiziri, allen akk ad skadent ɣer-s, ma yuɣal yessen ad yaru tibr’atin, ad iɛemmer’ lekwaɣed’ daɣen yelha ! Almi d ass n wass-a i-d-snulfan imawlan, fernen ula d ayen ara yexdem mmit-sen neɣ yellit-sen. Tura ad tinid’ r’wan imesdurar, la ttfeggid’en tawant, la ttgurruɛen timenqas, la ferrnen gar wayen ifernen ! D ayen stufan am wakken stufan daɣen deg wayen akk nnid’en ! Muh’end yefren ayen akken yeddan s lqis deg leqraya nni yeɣra. Yefren tusnakt neɣ tusnakin ! Yessen ad yeh’seb, yerna tidmi-s ters ɣef waya, am lbaz nni yemmɣen ɣef tsekkurt ! Tusnakt agi am tsekkurt, yetwel deg-s, imi allaɣ-is yewzen...

R’uh’ tura keččini, ziɣen d winna i d Muh’end u Yeh’ya... d bu tkaskit’ nni yuɣalen kra kan deg yidis, d bu tmuɣli nni yettwalin akin akin... qqaren-ak llan widen yettwalin, widen i d-yeqqaren ayen ara yed’run. Muh’end u Yeh’ya, netta yeɣra-tt-id deg tutlayt, deg tsekla n teqbaylit ! Llan daɣen widen i tt-id-yeqqaren deg tmellalt... Awwah, netta yeɣra-tt-id deg tutlayt, tutlayt nni i yberren am usaru, asaru i berrnen akken ad t-gen zik d asagel i ubeckid’, win akken iweznen, win akken ireqmen, win akken icebh’en, win akken usdaden, win akken ur netteɣras ara ! Niɣ abeckid’ zik am tmett’ut d wexxam, fell-asen i ters tinzert n umessedrar. Ihi, Muh’end u Yeh’ya, yezd’a asaru n teqbaylit am usaru nni n ubeckid’. Yekkes-it-id seg yilsawen n at tmurt, seg widen akken ur tuli tɣessalt n tmura nnid’en, widen akken yettmeslayen am wakken i d-lulen, am wakken i s-slan i teqbaylit deg yimi n yemmat-sen. Taqbaylit ur numis ara ! At’as i s-yennan, yesker’kir’ taqbaylit. Niɣ netta, d ayen tsawalem i d-itenned’ d isefra, d amezgun, d awal deg tsefifin, ur tufid’ i yessanaf. D taqbaylit nni nnwen ! Ala taktiwin i d-irennu neɣ i d-yettagem ɣur wiyad’, iger-ed ayen yellan d temɣer i teqbaylit, yerna-yas i wadif-is akken ad tesɛu afud ugar ; iger-itent-id almi ad tenwud’ d ayen i d-turew tutlayt nneɣ, d ayen i d-yemɣin deg tmetti nneɣ. Muh’end u Yeh’ya yessken-ed tazmert n teqbaylit... Kenwi ur teɣrim ara Molière, Corneille, Racine, Pirandello, Becket, Brecht, Lou Sin, Platon, wahin d tahin. Netta yeɣra-ten deg wemkan nnwen. Kenwi testufam i wawal, netta yestufa i tira... d Tira i ywaɛren, d tin i ytetten allaɣ, awal anida teddid’ yuzzel. Yerna « awal ma wezzil yefra, ma ɣezzif ad d-yawi kra ». Muh’end yessiwzil awal akken ad yefru, yessiwzil awal nnwen, acku netta iteddu s lqis. Netta iteddu kra kra, ddac ddac, yeggar kan tisuraf, izett’ tisek°raf... ziɣen tewɛer’ teqbaylit, umrayet ! I s-yessnen ala win i s-iteggen iberdan. Win akken i tt-yeggaren gar tutlayin nnid’en, gar tsekliwin nnid’en.

Muh’end u Yeh’ya yufa abrid n umezgun akken ad yekkes anezgum i teqbaylit. Amezgun agi d amezgun kan, anida tufid’ yella, netta ifren-it akken ad yessuffeɣ taqbaylit s annar agraɣlan. ɣurwat ad tenwum Muh’end ireggem am wakken i yreggem deg tmezgunin-is, d kenwi i yreggmen, d tutlayt nnwen i yreggmen. ɣurwat ad tɣilem Muh’end d werwer, yettɛekki ɣef medden akken yettɛekki deg tmezgunin-is, d kenwi i yettɛekkin, tettɛekkim deg yiman nnwen. Muh’end yudef deg tkurt nni nnwen, tin akken i tsekk°rem am zal am yid’, iga-tt d amezgun. D amezgun n yinezgumen nnwen ! Ma tettkexkixem, netta yettkexkix deg umezgun-is... D acu kan netta tisegra n wul-is ur ttkexkixent ara, netta yesk°er ddaw tkaskit’-is, yesk°er deg tsusmi-s. Tasusmi nni i t-yeblan, acku ahat ur t-tefhim ara ! Taqbaylit tuɣal deg umezgun agi am welɣem, tettad’sa ɣef wiyad’, i nettat... niɣ d’san medden fell-as ! Ihi, akken ad tili lbenna yagi i umezgun fehmet ayen yellan deg-s ! Mulac ad tesber’bur’em kan am uberbur nni yesberburen deg ugeffur : mi yensa ugeffur, yessusem uberbur nni ; neɣ daɣen am uberbur nni n texsayt, yennerna, yerra tili, mi werraɣet texsayt, tekksem-tt-id, teččam iqlumen d taqfalt, d acu i s-d-yeqqimen ?

R’uh’ tura keččini, ziɣen d winna i d Muh’end u Yeh’ya... d bu tkaskit’ nni yuɣalen kra kan deg yidis, d bu tmuɣli nni yettwalin akin akin... d win akken yettun tusnakt ɣef teqbaylit, taqbaylit nni n wedrar, tin akken yeğğa asmi akken yunag, yeffeɣ tamurt ur neseččay ara arraw-is. Imir-en yunag ad ikemmel leqraya deg Fr’ansa. Tuɣ-it yekcem yakan dagi igrawen n tmaziɣt, yelleɣ-ed akka kra seg taktiwin n tizzelmet’... deg tallit nni, ulac win ur nga tizrurin, ulac win ur nelsi aserwal nni bu yid’arren hrawen, ulac win ur neswi seg temda n Che d wahin d tahin, akka i d ad’u i d-isud’en deg tallit nni... ncumm-it merr’a, ikcem-aɣ turin... d acu kan, akken yenna Ccix deg wawal-is : « yiwen irkeb-it wad’u, wayed’ yerkeb ad’u » ! Cwi kan, isud’-ed wad’u nnid’en : d ad’u n teqbaylit, yerra-yaɣ-d s abrid yettawin, talli wissen amek ara ted’ru ? Amek ad aɣ-ted’ru, amek ara ted’ru daɣen i teqbaylit ?

Isud’-ed wad’u n tmaziɣt : win yejguglen deg tfinaɣ yedda, win yejguglen deg wawal n Dda Lmulud at Maamer (M. Mammeri), yedda daɣen... Hattan kan... Wa yettu tusnakt, wa yettu taɣarant, wa yettu tadamsa, wa yettu tujjya, wa yettu... d tasuta yegren ixf-is ɣer unazir n tmaziɣt ! Yal wa akken yufa, yal wa akken yezmer... Ma d tagnitt teqqur mačči d ayen kan ! Ttun inelmaden widen i ten-id-yurwen, ttun ayen udfen ɣer tesdawiyin, ttun isekraf, ttun imsulta, ttun ula d iman nnsen, udfen s iniɣen ɣef tutlayt, ɣef yedles, ɣef tnas’lit ! ɣurwat ad tɣilem d tugin i yugin medden ad zhun, neɣ ad d-ltin d yiman nnsen ! Atan Muh’end u Yeh’ya iger iman-is ula d netta. Yekcem deg temda lqayen. Yerna mi ara tkecmed’ ɣer dinna, yewɛer’ akken ara d-tessukksed’ iman-ik, neɣ i win ara k-id-yessukksen... Kra dagi, kra dahi... agemmad’ akken qqaren deg tallit nni. Imir-en, inig yeshel, tameddurt tewɛer’.

R’uh’ tura keččini, ziɣen d winna i d Muh’end u Yeh’ya... d bu tkaskit’ nni yuɣalen kra kan deg yidis, d bu tmuɣli nni yettwalin akin akin... D win akken yunagen akken ad d-yekkes seg wulac taqbaylit nni... Yerra iman-is deg tama, tura qqaren-as « gar tacciwin », akken ad d-teh’yu teqbaylit. Niɣ iga isem i yiman-is Muh’end u Yeh’ya, ɣas ulamma s teqbaylit akka i d isem-is ! Attan d iɣmisen, attan d aselmed n tmaziɣt deg tesdawit n Vincennes, attan d tiddukla n Imedyazen, attan d amezgun, attan d tifaskiwin n ccna, attan d tahin, attan d tahin... tin yersen, ad d-tekker tayed’, Muh’end yettaɣ am usafu, ireqq yettaz’ ɣer zdat, netta d kra akken nnid’en... netta d « iyennaten agi » ! At « wanwiwi » tts’eggiden deg-sen dagi, dahin ! Imir-en ad tesled’ qqaren-as, ass akken i deg ara d-asen yeɣriben nneɣ ɣer tfaska, « wissen d acu d-wwin Imaziɣen ». Ah ! ziɣen llan Imaziɣen deg tama, deg tama nnid’en llan widen yeskaden deg Imaziɣen nni mi ara xeddmen amzun akken d... ibkan deg tez’gi... A d widen i d at Muh’end u Yeh’ya... deg tlemmast n Paris ucaylelleh i sbedden tiɣremt i tmaziɣt. Yerna, tamaziɣt mačči kan d tin n Leqbayel : kkren i wayen iwimi ur d-ttemh’illiqen ifassen ! Akken i s-yenna Muh’end Aɛr’ab : “seg Siwah ɣer Wat’las, seg Wegrakal ɣer Uheggar” ! Atan daɣen yiwen seg widak nni... ula d wagi daɣen d Muh’end nnid’en. D widenni iwimi bernen iz’uran ɣef teqbaylit. Imir-en daɣen akken akk i zd’an azett’a dinna : d Agraw Imaziɣen ! Ziɣen akka i d-temmummed teqbaylit, am wakken i tt-id-teğğa yemma-s n ddunit : seg tfinaɣ almi d ayen akka i la neqqar tura « tamaziɣt di llakul ». ɣurwat ad tɣilem, lemmer ulac iyennaten agi, ad temqerjajem ass-a gar-awen ɣef tira neɣ ɣef tmaziɣt, neɣ ɣef teqbaylit, neɣ daɣen ula ɣef tsertit... Wa llit allen nnwen, ad twalim anwiwi i wen-d-yellin tiwwura... Imir-en ulac tira neɣ tahin neɣ tagi, ddan medden akken ufan : tafent’azit rran-tt di tama. Win ilan tikti iger-itt-id, win ilan fr’ank iger-it-id, win ilan kra n ubeqlul nnid’en yawi-t-id. Ulac n webrid nnid’en : ala tamaziɣt, ala tinna kan !

R’uh’ tura keččini, ziɣen d winna i d Muh’end u Yeh’ya... d bu tkaskit’ nni yuɣalen kra kan deg yidis, d bu tmuɣli nni yettwalin akin akin... D win akken yunagen akken ad d-yekkes seg wulac taqbaylit nni... d win akken yesseklasen awal nneɣ deg tesfifin, netta tikwal ur yettaf ara ayen ara iger deg yimi-s ad isuzef yis-s laz’ tameddit... Muh’end u Yeh’ya yessaffay irennu deg wawal nneɣ, yefka tudert i wawal nni i yteddun ad yegres am zzit deg tecbalit deg wussan n tegrest. Ah ! A lemmer ted’ri i tmaziɣt am tecbula nni d ikufan nni yuɣalen deg tesga, neɣ ffexsin, rr’zen, ufgen d iceqfan, wa ur yeddi d gma-s ? Lemmer ulac ticeqqufin nni yura Muh’end u Yeh’ya... talli tacbalit tegrareb. Taqbaylit tedda deg-s, Imaziɣen nni daɣen ad ddun deg-s... Muh’end u Yeh’ya yessaffay irennu deg wawal nneɣ, d acu kan netta werğin yeddi deg ifif n yiɣerbalen n tsertit, neɣ n kra n tdukliwin nnid’en. Yeqqim kan d netta. Yettili kan d lmendad, gar-aneɣ, gar-awen ay Imaziɣen ! « Aql-aɣ gar-awen, rr’wah’ ul’anda »... niɣ d netta i t-id-yennan ; yeqqim d warrac nneɣ, yeqqim yid-neɣ, yuɣal-ed ɣer-neɣ ! Werğin yezgil ayen akken i s-yessulfen ad t-yeg, werğin yezgil ɣas ula d tazuzift alamma d ayen kan ma yesnuzgem-it wat’an, neɣ turez-it kra n temsalt ara t-id’urren. Seg wasmi i tebda almi d ayen i t-teğğa tezmert, werğin yezgil aselmed n tmaziɣt deg tiddukla n yedles n tmaziɣt (ACB)... ddac-ddac ara d-yas, kra-kra kan ara iger iccer deg uselmed, tikwal ad tt-yebdu s utihi, neɣ s kra n temsalt i s-yed’ran deg webrid-is ɣer dinna !

R’uh’ tura keččini, ziɣen d winna i d Muh’end u Yeh’ya... d bu tkaskit’ nni yuɣalen kra kan deg yidis, d bu tmuɣli nni yettwalin akin akin... D win akken i d-yattasen ɣer tiddukla n yedles n Tmaziɣt, win akken i yuɣalen iteddu kan s tuffra, gar-aneɣ. Tudert-is d tasusmi, yiwen ur yez’ri ayen i t-iceɣben, yiwen ur yez’ri ayen i t-yeqqazen, ayen i yeqqazen deg wul-is, deg wallaɣ-is. Ur yettcetki i yiwen, ur yesnuzgum yiwen. Muh’end n yiman-is kan ! Mačči n yiman-is acku yugi wiyad’. Ala, acku yettak azal i tudert, itegg tilas i tudert, s kra yellan ad t-yewzen. Am wakken, Muh’end u Yeh’ya yuɣ-itent at’as ɣer daxel, yettarra kan ɣer wul-is, ur ih’emmel ara ad ifegged’ iɣeblan-is ɣef wiyad’. Ula d awezwaz kan akka ma yessuter-it i walbaɛd’, ad as-isegri deffir-es « ma tzemred’ », « ma yella ur k-yettd’urru ara ». Akka i d Muh’end u Yeh’ya... Yelha wul-is almi d ayen yettu iman-is. Akka, seg wasmi iger afus almi d asmi i yessuffeɣ iman. Muh’end u Yeh’ya yeqqim kan deg webrid-is, yuzaf neɣ idell, yelluz’ neɣ yer’wa, yerfa neɣ yed’sa, yeh’zen neɣ yefr’eh’.

Usan-d akk daɣen Imaziɣen, nneɣlen-ed seg yal tama, d ihdumen, d iqejd’ilen, d tijlibin, d igelfan, d izumal... d laɛr’ac, nneɣlen-d akk ɣer Tasaft, ɣer At R’bah’... wa yuli-d, wa yuder-ed, wa yusa-d buzdawi, wa...
Usan-d akk daɣen Imaziɣen, mez’z’i meqqer !

Yuli-d weslilew deg yiwen wexxam, imɣaren refden icewwiq d abrid ɣer tmeqbert. Tura ad ned’len winna akken iwimi qqaren Muh’end u Yeh’ya deg tiɣilt nni gar iberdan, gar icekran, gar izezza, gar ih’eccaden d idurna n tidegt d uker’mus. Dagi deg wedrar nneɣ, deg wakal nni asgin, Lalla Xdiğa d Tlettat’ d Wez’ru n T’hur’ skaden-d deg-sen. Mlalen Imaziɣen am watmaten... tismert n Ğerğer tekka-d nnig-sen. Ass-a, yezdi-ten-id yiwen : d Muh’end u Yeh’ya. D Winna. D Netta, d Netta kan. R’uh’ tura keččini, yemmut Muh’end u Yeh’ya... am wakken i t-id yenna.


Yidir Aḥmed Zayed
Tizi Wezzu, 17 dujamber 2004

== Ayen yura ==

hkhlfdhy


== Tamselyut ==

* [http://www.tamazgha.fr http://www.tamazgha.fr]


[[Category:Taẓuri]]
