'''Tutlayt taluksemburgit''' d nettat ay d tutlayt taɣelnawt n [[Luxemburg]] seg wass n 24 Fur'ar' 1984, yernu ttmeslayen-tt di tmiwa merr'a n tmurt-agi tamecṭuḥt am wakken ay tt-ttmeslayen di tmiwa n [[Fransa]] akk d Biljik ay iqerben ɣer Luxembourg.
 
Taluksemburgit tefruri-d si tutlayt tajirmanit di lqern wis 4 n Sidna Aisa (germanique, d tutlayt taqburt n Lalman i seg ay d-tefruri ula d talmanit), tutlayt n Luxembourg tuɣal isker ay temgerrad (temxallaf) ɣef tutlayt-nni tajaddiwt ay tt-id-yefkan, alammi ay tuɣal ass-a, aṭas n Walmaniyen ur fessus ara fell-asen ad tt-fehmen ma yella slan-as. Win yettmeslayen talmanit yezmer ad yeɛqel awal-a neɣ awal-adi, neɣ yezmer ad yefhem amek tebna kra n tefyirt (phrase) s tluksemburgit -akken ay yezmer Walmani n kra n tama "ad yefhem" tantala (dialecte) talmanit n kra n tama nniḍen- d acu kan, tikwal win yettmeslayen talmanit tikwal iweḥḥel-d d kra n wawalen akk d tefyirin ur nelli d tijirmaniyin yernu sseqdacen-tent di tluksemburgit, dɣa d anect-nni ay sen-yesseɛraqen ad fehmen tutlayt-a akken ilaq lḥal, ala kan ma lemden-tt si swadda.
== Acḥal ay tt-yettmeslayen ==
 
Di Luxembourg, tutlayt-a d nettat ay ttmeslayen qrib akk imezdaɣen n tmurt, dɣa tesɛa din azal n 290.000 n yemsiwlen (locuteurs). D acu kan, llan diɣ di Luxembourg wazal n 110.000 n yiberr'aniyen ay izedɣen yernu qeddcen di tmurt-a yernu yal ass keccmen-d wazal n 65.000 n yemdanen nniḍen si Fr'ansa akk d Biljik akken ad qedcen di Luxembourg yernu tuget meqqren deg-sen ur ttmeslayen taluksemburgit, ur tt-fehhmen, d acu kan, anabaḍ n Luxembourg yesselmad tutlayt-a ama i yimeqqranen ay izedɣen di tmurt-a neɣ i warraw n wigi asmi ara kecmen s aɣerbaz aɣelnaw. Di Fr'ansa, anda ay ttmeslayen taluksemburgit di tmiwa n Thionville akk d Diddenuewen, di Lorraine, xas ma yella ulac addun (recensement) ɣef wacḥal ay tt-yettmeslayen ad ilin wazal n 30 neɣ n 40.000 n yemdanen ay tt-yesseqdacen di tmiwa-ya. Ma di Biljik, anda ay ttmeslayen taluksemburgit di tama n Arlon neɣ Areler Land, ad ilin wazal n 25.000 n yemdanen ay tt-yessnen.

== Tagnit n tluksemburgit deg yisuḍaf (leqwanin) ==
 
Di Luxembourg, xas ma yella taluksemburgit tesɛa amkan n tutlayt taɣelnawt, anabaḍ n Luxembourg d tafr'ensist kan ay yesseqdac di tira n yisuḍaf (leqwanin), d acu kan, anect-a ur d as-yekkis ara i tluksemburgit ad tettuseqdac deg yinurar merr'a yerzan tadbelt (administration) akk d teɣdemt (justice), yernu iqeddacen ay iqeddcen deg yinurar-agi tewwi-d fell-asen merr'a ad issinen ad ɣren u ad arun u ad mmeslayen taluksemburgit. Ma di Biljik, yessebded-d Useqqamu n Tmetti Tafr'ensiswalt n Biljik (Conseil de la Communauté Francophone) yiwen n usaḍuf di 1990 i lmend n weḥraz akk d wesnerni n tutlayin tiẓiyanin (régionales), dɣa seg yimir-n ay d-sbedden Aseqqamu n Tutlayin Tiẓiyanin akken ad d-yelhu d wuguren merr'a yeqqnen ɣer tutlayin-a, yernu taluksemburgit d yiwet si tutlayin i yes d-yelha useqqamu-yagi. Ma di Fr'ansa, ulac akk d acu n uẓayer (statut) ay tesɛa tutlayt taluksemburgit.
 
== Asselmed-ines ==
 
Di Luxembourg, d taluksemburgit ay d tutlayt n usselmed deg yelmaten n yigerdan (jardins ḍenfants), ma deg uɣerbaz amenzu, xas ma yella aḥric meqqren seg uselmed yettili-d s talmanit, ttilint diɣ kra n tnegwa (matières) ay sselmanden s tluksemburgit. Di tesnawit (lycée), iḥebbes welmad n tluksemburgit yernu tutlayt-a tettuseqdac kan di kra n temsirin tisensanin (cours pratiques). Ma di tesdawit, taluksemburgit ur tettuselmad, ur tettuseqdac d tutlayt n usselmed, ala kan deg wannanen (stages) n wid ara yuɣalen d iselmaden deg yelmaten n yigerdan neɣ deg yiɣerbazen imenza neɣ diɣ wid yeqqaren ɣef tsekla taluksemburgit. Yuɣ lḥal, taluksemburgit sselmaden-tt diɣ i yimeqqranen, ama i yiqeddacen iberr'aniyen akk d i yiminigen neɣ i yiqeddacen iluskemburgiyen ay ixuṣṣen di tutlayt-a. Di tmurt n Biljik, tutlayt tamenṣabt n usselmed d tafr'ensist, d acu kan, aṭas seg wid yettmeslayen taluksemburgit di tmurt-a a yessuturen ad tekcem tutlayt-nsen s aɣerbaz, yernu deg yiwen n welma n yigerdan n tama-ya, atni a ttaɛraḍen yiwen n wahil (programme) n usselmed s tutlayt taluksemburgit. Aṭas n yimeqqranen ibiljikiyen ara yettnadin diɣ ad lemden taluksemburgit, ladɣa wid ara iqeddcen di Luxembourg, d acu kan, asselmed-nsen yettemlili-d uguren imi tikwal d iselmaden ay d-ilehhun yid-sen d wid ur neẓwir ara aṭas di tluksemburgit. Ma di Fr'ansa, tutlayt taluksemburgit qrib tɣab akk seg wahilen n usselmed n tmiwa i deg ay tt-ttmeslayen. Tutlayt-a sselmaden-tt kan deg yiwen n uɣerbaz alemmas yernu s tin kan n tarmit (expérimentalement), yernu imḍebbren n yiɣerbazen n tmiwa-ya fkan ugar n wazal i uselmed n talmanit. D acu kan, simmal ara ttnernin yimeqqranen ara ilemmden taluksemburgit ula di Fr'ansa, imi aṭas deg wigi d wid diɣ ay ixeddmen di Luxembourg (azal n 31.000 n yemdanen di 1997).
 
== Taluksemburgit deg yimediaten* ==
 
(*)médias
 
Di Luxembourg, tella yiwet n terga taɣelnawt, RTL Letzebuerg, tettmeslay ala kan s tluksemburgit, tesskan-d ahilen yemgerraden (ir'upur'ṭajen, tisgilin, isallen, atg.) yernu tesɛa tasɣent (ddur') s wazal-is deg wesnerni n tutlayt taluksemburgit ama di tmurt-a, ama berr'a i tlisa, imi ay nezmer ad naf tagra-yagi ula deg ugensa (satellite). Llant diɣ tregwa n rr'adyu ay yettmeslayen s kra ara yekk wass s tluksemburgit. Xas ma yella amur meqqren seg yeɣmisen s talmanit ay d-iteffeɣ yernu ulac iɣmisen n tluksemburgit ay d-iteffɣen yal ass neɣ yal ddur't, iɣmisen n tutlayt talmanit akk d tefr'ensist sseddayen-d imagraden s tluksemburgit. D acu kan, llant diɣ kra n tesɣunin ay d-iteffɣen ala kan s tluksemburgit yernu sya ɣer da ad d-yeffeɣ diɣ wedlis amaynut s tutlayt-a.
 
Taluksemburgit d tutlayt mecṭuḥen s waṭas ger n tutlayin ay s-d-yezzin, d acu kan, tessaweḍ ad d-tekkes amkan-is di tdamsa (économie) imi ass-a, aṭas n yiberr'aniyen ara tt-ilemmden, yernu attan a tneǧǧer' abrid-is cwiṭ, cwiṭ akken ula d nettat ad tuɣal d tutlayt n yedles, am tutlayin nniḍen.

== Tamselyut ==
* [http://imedyazen1.tripod.com/id68.html imedyazen] Sɣur Omar MOUFFOK

[[Taggayt:Tutlayin|L]]

[[af:Luxemburgs]]
[[als:Luxemburgisch]]
[[an:Idioma luxemburgués]]
[[ar:لغة لوكسمبورغية]]
[[ast:Luxemburgués]]
[[az:Lüksemburq dili]]
[[bar:Luxnbuagisch]]
[[be:Люксембургская мова]]
[[bg:Люксембургски език]]
[[br:Luksembourgeg]]
[[ca:Luxemburguès]]
[[co:Lingua lussemburghese]]
[[cs:Lucemburština]]
[[da:Luxembourgsk (sprog)]]
[[de:Luxemburgische Sprache]]
[[el:Λουξεμβουργιανή γλώσσα]]
[[en:Luxembourgish language]]
[[eo:Luksemburga lingvo]]
[[es:Idioma luxemburgués]]
[[et:Letseburgi keel]]
[[eu:Luxenburgera]]
[[fa:زبان لوکزامبورگی]]
[[fi:Luxemburgin kieli]]
[[fr:Luxembourgeois]]
[[ga:Lucsambuirgis]]
[[gd:Lucsamburgais]]
[[gl:Lingua luxemburguesa]]
[[he:לוקסמבורגית]]
[[hr:Luksemburški jezik]]
[[hu:Luxemburgi nyelv]]
[[hy:Լյուքսեմբուրգերեն]]
[[id:Bahasa Luksemburg]]
[[is:Lúxemborgíska]]
[[it:Lingua lussemburghese]]
[[ja:ルクセンブルク語]]
[[ka:ლუქსემბურგული ენა]]
[[ko:룩셈부르크어]]
[[kw:Lushaborgek]]
[[la:Lingua Luxemburgica]]
[[lb:Lëtzebuergesch]]
[[li:Luxemburgs]]
[[lij:Lengua luxemburgheise]]
[[lt:Liuksemburgiečių kalba]]
[[lv:Luksemburgiešu valoda]]
[[mhr:Люксембург йылме]]
[[mr:लक्झेंबर्गिश भाषा]]
[[ms:Bahasa Luxembourg]]
[[nds-nl:Luxembörgs]]
[[nl:Luxemburgs]]
[[no:Luxembourgsk]]
[[pl:Język luksemburski]]
[[pnb:لکسمبورگی]]
[[pt:Língua luxemburguesa]]
[[ro:Limba luxemburgheză]]
[[ru:Люксембургский язык]]
[[se:Luxemburggagiella]]
[[sh:Luksemburški jezik]]
[[simple:Luxembourgish language]]
[[sk:Luxemburčina]]
[[sl:Luksemburščina]]
[[sq:Gjuha luksemburgishte]]
[[sr:Луксембуршки језик]]
[[sv:Luxemburgiska]]
[[ta:இலுகுசெம்பூர்கிய மொழி]]
[[tr:Lüksemburgca]]
[[ug:ليۇكسېمبۇرگ تىلى]]
[[uk:Люксембурзька мова]]
[[vi:Tiếng Luxembourg]]
[[wa:Lussimbordjwès]]
[[yi:לוקסעמבורגיש]]
[[zh:卢森堡语]]
[[zh-yue:盧森堡話]]
