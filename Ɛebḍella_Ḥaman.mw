'''Ḥaman Abḍella''' d [[Amaru]] Aqbayli ilulen deg useggas n 1936 di taddart n [[At Dawed]] deg [[Iɛeṭṭafen]], lwilaya n [[Tizi Wezzu]]. 

==Tameddurt-is==

===Temẓi-s===
Ilul-d deg useggas n 1936 di taddart n At Dawed deg iɛeṭṭafen. D agujil n ubabat ɣer 9 iseggasen di leɛmeṛ-is. Yetturebba-d , am netta am atmaten-is, di twacult n Ddada-s deg Ihran (Wehran). Taɣuri-s yebda-tt deg uɣerbaz n Tmesgida deg At Aaqil. Abḍella amecṭuḥ, yella d uẓwiṛ, d uḥric, ilemmed s lemɣawla. Ger yiḍ d wass yufa-d iman-is di Lmadrasa El falaḥ di temdint-agi n Ihran (Wehran), ikemmel deg-s taɣuri.  Abḍla  yuki ɣef  yiman-is, yefti wallaɣ-is ɣef tnekkit-is (identité) ɣef ayen meṛṛa icudden ɣer tutlayt-is. Di temdint-agi n Wehran iḥus belli yella kra it-yessemgaraden netta d wid is-d-izzin, ama di tutlayt neɣ di kra n leɛwayed. Lxilaf-agi  iḥus-as am timmist di lǧetta, labaɛda  ass-nni deg  is-yugi Ccix-is deg uɣerbaz ad yemmeslay s teqbaylit “Tutlayt n lkuffar” (Luɣat El kuffar), rnu ɣer waya yewwet-it acḥal n tikelt ɣef teqbaylit yessexdem daxel n uɣerbaz-agi. Tadyant-agi  teqqim-as i Abḍella Ḥaman d cama deg wallaɣ-is.

===Ussan n tegrawla===

Ass mi meqqar, yefhem ddunit ugar, yessen d acu d azref, d acu d tidett, yessen daɣen iberdan yettawin ɣer tmusni, yuɣal d win yeffuden tafat. Di tallit-nni yettwali atmaten-is nḥafen, agdud s lekmal-is yenneɛtab, yettwafareṣ sɣur ucengu  afransis,  dɣa yuɣal yefratt di rray-is akken ad yali s adrar, akken ad iḥareb aṛumi. Kra n isegwasen akken iserdasen n Fransa ḥebsent deg wedrar n Sidi Ali Benyub di tama n umalu n tmurt. Ḥekmen fell-as s 20 isegwasen n lḥebs. Isegwasen imezwura yesɛeddaten-id di lḥebs n Sidi Belaabas, syen akkin uɣalen wwin-t ɣer lḥebs n Lambèze, (''Timḍelt n nnig tmurt'' akken is-isemma [[Masin U Harun|Muḥend Uharun]]). Dɣa di lḥebs-agi id-yerra Dda Abḍella ''Tira'' ger wallen-is. Xas akken yessen taɛrabt, yessen tafransist,  maca netta yefren tira s teqbaylit. Yura aṭṭas n isefra, yura aṭṭas n wungalen, yessuql-d aṭṭas n yedlisen ɣer teqbaylit am : ''Ṛubaɛiyat'' n [[Omar Xayyam]]. Abḍella Ḥaman yeḥka-d ɣef ass mi yella di lḥebs yenna : ''Yiwet n tikelt, seg waken iyi-fukent tewriqin, ifuk-iyi daɣen wemru, dmeɣ-d tacekkart n Ssima, ferqeɣ-tt, xaḍeɣ-tt am ukayit, rniɣ dmeɣ-d abruy n lbarud (tirgin), uriɣ yis isefra-w…(…)Aṭṭas iyi-sarɣen isardasen n [[Fransa]] seg wayen uriɣ.''

===Segmi tefra tegrawla===

Akken tefra tegrawla, di 1962, Abḍella Haman yeffeɣ-d si lḥebs. Yemlal d [[Mulud At Mamar|Dda Lmulud At Maamar]], yemmeslay  yides ɣef teqbaylit, ɣef uguren id-tt-magaren iqbayliyen di [[Lezzayer]]. Abḍella Ḥaman yesteqsa Dda lmulud ɣef ssebba it-yeǧǧan ad yaru idlisen-is ḥaca s tefransist, acuɣer ur ten-yuri ara qebbel s teqbaylit? Dda Lmulud yerra-y-as-d, yennaya-s belli yuraten akken ad ten-fehmen merra leǧnas. Abḍella Ḥaman s wurrif d imeṭṭi, yeḥka-y-as tadyant yeḍran yides di Wehran, amek it-ttlaqaben ɣef teqbaylit-is, amek is-ugin ad yemmeslay s tutlayt-is,  yenna-y-as daɣen belli ilaq yal amusnaw aqbayli ad yaru s teqbaylit-is, mači ḥaca s tefransist kan neɣ s taɛrabt. Lmulud Maamri iɛuhed seg wass-nni Abḍella Ḥaman dakken tira-s ad d-tili ḥaca s teqbaylit, ma d ayen iɛnan tira s tefransist ad d-tili ḥaca i lmend n teqbaylit.

===Assa===

Ass-agi  Dda Abḍella  yettidir di Wehran, yesɛa 76 iseggasen di tudert-is. Ayen merra yura yefka-t i [[Useqqamu Unnig n Timmuzɣa]] (H.C.A) akken ad t-id-sizergen. Dda Abḍella d ameɣnas di tili, d win ur yettzuxxun s wayen yefka i tmaziɣt, d win yefkan melba ceḥḥa i tutlayt, i tsekla akwed yidles amaziɣ.

==Ger yedlisen yura Ḥaman Abḍella==

*Romeo akwed Juliette (tasuqilt).
*Nnehta tamezwarut
*Tismin n tayri
*Merwas deg lbarj n yiṭij
*Yeḍra wayen ur nḍerru
*aɣuct n usirem
*Tasuqilt  ''Rubaɛiyat'' n [[Umar Xayyam]]
*Tayri yerran amɣar d ilemẓi
*Imeɣnasen
*Tagrawla d leḥbas…

===Amedya ger wayen yura===

{{Iseɣrez|Aseggwas=1953|Titre=TIƔWIST N TMAZIƔT|agbur= '''ASEFRU'''
A win yeɣran ttarix, i d-ǧǧan lejdud-ines
Awɣac aqdim izedɣen, tamurt-a yettwaxleq deg-s
Di mellul n Friqiya, si Cengiṭ ar Ṭrables
Teččur s wawɣac mellulen, isem-is Amaziɣ lǧens
Wid iheddren tamaziɣt, qqaren u ttarun s yes-s
Gan-as isem tifinaɣ, s tedbakin i tmeḥḥeṣ
A win yebɣan a tt-iɣer, ɣur Ttwareg ad iḥewwes
Dinna a tt-tafem tedder, d nettat i xtaren d iles

Tamziɣt ɣur-neɣ ass-a, tameslayt-is la tneqqes
Iṭij-is iɣerreb iruḥ, yessegra-d agu iḍemmes
Arraw-is di temdinin, ur tt-ḥsiben ara d iles
Ddmen taɛrabt d trumit, almi d-kkant si nnig-s
Ttun tamaziɣt-nsen, unfen-as teqqim weḥd-s
Ǧǧan lḥerma n lejdud, teɣli almi texnunes

A nnger n lumma yettun, tameslayt-is tettwakkes
A nnger n lumma icaxen, s lketra n ddin teṭṭes
A nnger n lumma iferqen, yal taddart teɛzel weḥd-s
A nnger n lumma iɣerqen, deg uɣendef tewwet s leɣmes
A nnger n lumma ixelḍen, s uberrani izedɣen deg-s

A mmi-s Umziɣ aḥrur, i usefru-yagi ḥesses
Terẓeḍ lqid d ssnasel, s amenɣi n weɛdaw bges*
Gzem amrar yeggunin, lluɣa-k a tt-yesmurḍes
Rfed-itt-id si ddaw uḍar, n weɛdaw is tettwaɛfes
Ssekfel-d Yugurṭa yeṭṭsen, si ddaw wakal ideffes
Heggi tiwizi i Umaziɣ, s lewfeq ger tarwa-ines
Akken a d-ḥellin Ledzayer, ad tebded talleft-ines
Di ddunit ad aɣ-d-iban, ttarix ad neṛgem s yes-s.}}

== Tamselyut ==
*http://www.kabyle.com/tmz/articles/%E1%B8%A5aman-ab%E1%B8%8Della-ame%C9%A3nas-di-tili-21054-05112012.html
*http://www.depechedekabylie.com/index.php?news=55000&output_type=rss
*http://amaynu.net/2011/03/3870/


[[Taggayt:Tameddurt|Ḥaman]]
[[Taggayt:Amaru|Ḥaman]]
[[Taggayt:Talalit deg 1936|Ḥaman]]
