{{infobox biography}}
'''Bernardo Atxaga''', isem-is n tidett Joseba Irazu, yernu ilul-d di [[1951]] di temdint n [[Asteasu]], di temnaḍt n [[Guipuzcoa]], di Tmurt n Yibaskiyen n wenẓul, di [[Spenyul]]. Atxaga ay yeɣran tussniwin tudmisin (sciences économiques) di tesdawit, yeqdec azal n ḥdac wagguren di tbanka di temdint n [[San Sebastian]]. Sakin, yuɣal ɣer tesdawit akken ad iɣer tasnagayt u seg yimir-n ay yekcem s amḍal n tira akken ad yuɣal d yiwen seg yimura imeqqranen n tutlayt tabaskit akk d tespenyulit. 

Adlis amezwaru ay d-yessuffeɣ d ammud n yisefra umi isemma [[Ziutateak]] (timdinin), yura-t di [[1976]], yernu sin n yiseggasen sakin, yerna yessuffeɣ-d ammud nniḍen n yisefra, [[Etiopia]], d win i yes ay ibeddel si lqaɛa tamedyazt tabaskit u yerbeḥ-d fell-as arraz n wezɣan (prix de la critique) aspenyuli. Ikemmel dɣa seg yimir-n yettaru, u di ɛecrin n yiseggasen-nni ay d-iḍefren, yessuffeɣ-d ugar n ɛecrin n yedlisen n tsekla i yigerdan akk d yelmeẓyen, am wakken ay yura imsuyas i waṭas n tesgilin n rr'adyu akk d tceqfatin n umezgun. Atxaga yesɛa diɣ assaɣ iǧehden akk d uẓawan abaski imi ay yura acḥal n tezlatin s tutlayt-is.

D acu kan, tamelt-yines tameqqrant deg wemḍal n tsekla yekseb-itt-id s wungalen-is i yes ay yuɣal yettwassen akk deg wemḍal ladɣa imi ay ten-id-ssuqlen ɣer waṭas n tutlayin. Ungal amenzu ay yura, "Bi anai" (Sin watmaten) yerbeḥ-d yis-s Atxaga arraz n wezɣan i tikkelt tis snat di [[1985]]. Rebɛa n yiseggasen sakin, di 1988, yessuffeɣ-d Atxaga ungal-is ay ifazen akk, Obabakoak (at [[Obaba]]), d win i ɣef d-yerbeḥ Arraz Aɣelnaw n Tsekla (Primio Nacional de Literatura) n Spenyul u yella-d d amaru abaski amenzu ara d-irebḥen arraz-agi, am wakken ay d-yerbeḥ diɣ fell-as arraz n wedlis abaski, Euskadi, akk d warraz n wezɣan aspenyuli i tikkelt tis tlata. 

Obabakoak nzan seg-s 30.000 n wudmawen. Si ger yedlisen nniḍen ay yettwassnen ay d-yessuffeɣ Atxaga, nezmer ad d-nebder "Tamurt n Yibaskiyen akk d Yedles neɣ mi ara d-yaki yinisi", "Anẓad ay d-yemɣin deg yiles" akk d yiwen n wedlis i yigerdan isem-is "Shola akk d yilfan". Si melmi kan, yerna yessuffeɣ-d daɣen sin yedlisen s wazal-nsen, "Argaz awḥid" akk d "Igenwan-nni". 

Tirawt n Bernardo Atxaga d tin i deg texleḍ tsekla tamaynut n wass-a akk d tsekla tamsilawt ay d-yettmeslayen ɣef tɣawsiwin akken llant di tudert, ama lhant, ama d iri-tent. Deg wungalen-is, Atxaga yettban-d seg wid yekkaten ɣef ugama yernu udmawen d wid ay d-yeddem seg wegdud abaski ara yettqabalen lehmum n tmetti n tallit-agi-nneɣ. Yuɣ lḥal, werǧin yenwi Atxaga d akken ad d-yaweḍ wass i deg ara yuɣal yisem-is mechur' am wass-a, yernu kra ttxemmimen, qqaren-as d akken Bernardo Atxaga yessaweḍ ad as-d-yerr ttar' i tutlayt tabaskit, ay yettwaḥeqren acḥal, imi ass-a tewweḍ [[Madrid]] alammi ay testeɛr'ef s yiwen n umara d Abaski. 

== Tamselyut ==
*[http://imedyazen1.tripod.com/id53.html imedyazen] sɣur Omar MOUFFOK

[[Taggayt:Tameddurt|Atxaga]]
