'''Ccix Lḥasnawi''', s yisem-is unṣib '''Si Muḥ n Aɛmar u Muḥ''', ilul ass n 23 Yulyu 1910, di Taɛzibt n Lɛeṛc Iḥesnawen di tama n At Dwala. Yettwassen s yisem Ccix Lḥesnawi imi laṣel ines n Iḥesnawen, di lekwaɣeḍ yers s yisem n Muḥemed Xelwat. Asmi i yesɛa sin isegwasen di laɛmeṛ-is temmut yemma-s, akken kra isegwasen yerna baba-s. Am tizya-s akw di lawan-ni, yekcem ar temɛemmaṛt akken ad iɣer leqwran. Ur yeqqim ara aṭṭas di taddart-is, asmi yesɛa 14 isegwasen iṛuḥ ar [[Tizi Wezzu]], dinna icennu di leqhawi, ur iɛeṭṭel ara di Tizi wezzu ikemmel abrid-is ar [[Lezzayer]] tamaneɣt. Dinna di Lzzayer yemlal d kra inaẓuren imeqranen am Ccix Musṭafa Nadur akw d Ccix Mḥamed Lɛanqa.

Deg wsegwas n 1935 Ccix Lḥesnawi yessufeɣ-ed tasfift-is tamenzut anda i yecna ɣef lɣerba akw d wuguren n tmurt imiren, tizlitt-nni La Maison Blanche di tesfift-agi i deg tella. Yeqqim sin isegwasen di Lzzayer dɣa di 1937 iṛuḥ ar [[Fransa|Franṣa]] anda i d-yessufeɣ tisfifin nniḍen. Di Franṣa Ccix Lḥesnawi yettwassen aṭṭas ger yeɣriben i yellan din. Aṭṭas n yeɣriben i t-iḥemlen imi icennu ɣef ayen i ten-iḥuzan, lɣerba m lemḥan. Ccix Lḥesnawi yecna diɣen ɣef tmeṭṭut n tmurt d wuguren i d-tettmaggar di lawan-ni. Xas akken tizlatin n Ccix Lḥasnawi wezzilit maca d tid igerzen aṭṭas, nezmer ad d-nini belli ibeddel-as udem i cna n caɛbi neɣ yewwi-d amaynut i ṣṣenf-agi n cna. Asmi i tebda tegrawla di tmurt, di 1954, yeḥbes cna. Mi i tfuk di 1962 yeqqel ar cna, yerna 6 isegwasen dɣa yegzem-tt di ṛṛay-is belli ad yeḥbes cna i lebda. Ccix Lḥasnawi yexdem 46 n tezlatin, 29 s Teqbaylit, 17 s Dderǧǧa ([[taɛrabt]] n Lzzayer).

Deg iseggwasen n 70 ibeddel tamurt; abrid-aggi iṛuḥ ɣer Tegzirt n La Reunion. Di tegzirt-agi ikemmel tudert-is armi d asmi i yemmut ass n 6 Yulyu 2002. Xas akken Ccix Lḥasnawi yeǧǧa-yaɣ, tizlatin-is mazal-iten ttwasnent di yal tama n tmurt.

:''Tuddar qqiment d tilmawin''
:''Σemṛent ḥaca s tilawin''
:''Win yesɛan ul-is d aḥnin''
:''Lhem nnig wa ulac''

Imeslayen aki icnaten Ccix Lḥasnawi deg 1935.

== Tamselyut ==
* [http://www.imyura.net imyura]

[[Taggayt:Tameddurt]]

[[fr:Cheikh El Hasnaoui]]
