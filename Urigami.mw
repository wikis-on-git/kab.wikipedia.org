===Tasmuli n wurigami===
[[Tugna:Origami-crane.jpg|thumb|Amedya n wurigami : Afrux s ukaɣeḍ.]]

= Tabadut n yisem Urigami=

	Urigami d awal i d-yekkan seg tutlayt tajapunit. Yesdukel amyag [oru] = Ḍfes akked yisem [kami] = Akaɣeḍ. Zik, deg tmurt n Japun, ttinin-as i kra yellan d aḍfas : [Urikata neɣ Urigata ] = Taɣara n uḍfas. S tmaziɣt, nesmizeɣ awal ama deg tira ama deg ususru. Nerra [u] deg webdil n [o] acku asekkil ‘’o’’ ur yedda ara akked yilugan n tjerrumt n tutlayt-nneɣ mačči am usekkil ‘’P’’ yufa amḍiq-is . Asekkil ‘’o’’ ur d yemmezg ara akked usekkil ‘’u’’, yettḥaraf-it. Rnu i waya s, yessefk fell-aɣ ad ad nxemmem i usuddem n wawalen nniḍen ara neḥwiǧ sya ɣer sdat. 
	Akka ihi i as-d-nessumer isem n tẓuri-a s tmaziɣt : Urigami. D isem asuf ur yesɛa asgget. Ma nsers-it deg waddad amaruz, ad t-naru akka : wurigami. Asmizzeɣ n yisem n tẓuri isashel-d aslugen-is. Seg neslugen isem n tẓuri, yeldi-d ubrid s asuddem n twacult n wawalen i neḥwaǧ, i yessefken ad ilin deg tutlayt-nneɣ. Nessuddem-d seg yisem n tẓuri-a isem n unaẓur : Amurigam / Tamurigamt. Amurigam d anaẓur n tẓuri n wurigami neɣ d ayen i umi nezmer ad nsemmi daɣen : Ameḍfas / Tameḍfast n ukaɣeḍ. Asegget-nsen akked umaruz-nsen d ilugnen. 
	Nettaru amalay akka : Amurigam (imurigamen) / Ameḍfas (imeḍfasen). Ma d unti-nsen d wa: Tamurigamt (timurigamin) / Tameḍfast (timeḍfasin). Ma nsers ismawen-a deg waddad amaruz ad ten-naru akka: Umurigam, (yimurigamen) / Umeḍfas (yimeḍfasen); Tmurigamt (tmurigamin) / Tmeḍfast, (tmeḍfasin).
	Ad nger tamawt ɣef wawal-a ‘’aḍfas’’, d awal ur nelli d amaynut, neddem-it-id seg yiwet n tmeslayin n teqbaylit. Yetbet belli ttinin-t deg temnaḍt n yiɛekkuren. Yezmer ad yili ttinin-t deg temnaḍin nniḍen n tmurt n Leqbayel neɣ ahat yella ula deg tantalawin nniḍen n tutlayt-nneɣ.

=D acu i d Urigami ?=

	Ma neɛreḍ ad nesbadu taẓuri-a s yiwet n tefyirt, ad nini : Urigami d taẓuri n uḍfas n ukaɣeḍ. Maca ma nebɣa ad negzi d acu i d anamek n tefyirt-a, ad naf Urigami d taẓuri, tesɛa ilugan, amezruy akked tewsatin am akk tiẓuryin yellan deg umḍal. Tin ɣer-s, d taẓuri ur nesbik ara, tmehhez seg useggas ɣer wayeḍ, aṭas n tɣawsiwin i d-yettnulfun. Ihi, ad neɛreḍ ad nsuk tiṭ ɣer wanda tessaweḍ tmuɣli-nneɣ. S uḍfas n ukaɣeḍ, kra ttinin-as daɣen abeṭṭen (awal-a yekka-d seg teɛrabt), nezmer ad d-nesnulfu tiɣawsiwin icebḥen aṭas. Mačči d yiwen n umedya i nezmer ad nawi. Nezmer ad nesnulfu amdan n ukaɣeḍ, aɣersiw, tasafagt, imɣan… tiɣawsiwin akk yesɛan talɣa. Mi ara neḍfes kra, yekfa, taɣawsa-nni, akken tebɣu tili talɣa-as isem-is tamudemt. Deg wansayen n tẓuri, afurk Ajapuni, ladɣa deg wurigami aqbur umi ttinin Urikata, ssemrasen agzam akked tnaṭṭaḍt. Ma d imir-a, deg wurigami atrar, ulac deg-s agzam n ukaɣeḍ neɣ asemlili s tnaṭṭaḍt. Mi ara yili d tamudemt n wurigami azegriran, ggten deg-s yiferdisen i umi nettini : izegriren (azegrir), yessefk fell-aɣ ad nsemlil sin, kraḍ neɣ ugar, nessemlalay-iten s usmikcem neɣ s yiḍefsen. Ma d tanga nessemras d tiferkit n ukaɣeḍ tamkuẓt. Ad greɣ tamawt ɣef talɣa tamkuẓt n tferkit, Seg ufuk Amaziɣ-aspenyuli i d wwin alugen-a akked d kra nniḍen... (Walim ixf III). Akka akka ad naf tamudemt yettwaḍefsen s tferkit yesɛan talɣa tusrimt neɣ talɣa takerdisant, aya yeffeɣ seg yilugan n wurigami Aklasikan.
	Urigami, d taẓuri i d-yuɣen qrib akk timura n umḍal, ur tessin tilisa n wakal neɣ tid n 
usnulfu. Yal amdan, yeɣra neɣ ur yeɣri, d ilemẓi neɣ d amɣar, d argaz neɣ d tameṭṭut, akken yebɣu yili yezmer ad yelmed taẓuri akken ad yuɣal d ameḍfas neɣ d amurigam. Aḍfas n ukaɣeḍ, d taẓuri i wallaɣ akked yiḍudan, ad ak-d-teldi tiwwura ɣer tiẓeḍt akked lferḥ n usnulfu. Urigami mačči d taẓuri kan, d turart i usteɛfu, ad yennecṛaḥ yes-s yal yiwen deg-neɣ. D addal i yesleɣmayen allaɣ i wakken ad yelmed amek ara yerr takti d taɣawsa ger ifassen-nneɣ. 
Urigami ur yeḥwaǧ ara amḍiq n uḍfas am tẓuryin nniḍen, anda teddiḍ tzemreḍ ad tḍefseḍ tiferkit-ik. Maca yelha ma neɛzel-as tiɣmert deg uxxam akken ad neǧǧ deg-s akaɣeḍ akked tmudmin yekfan neɣ ahat tid yellan d asenfar i nettheggi akken ad tent-neḍfes.

=Amezruy awezlan n tẓuri=
=Anekcum=
[[Tugna:singe5.jpg|left|thumb|Ibki i ttalin]]
	Aḍfas n ukaɣeḍ yennulfa-d deg tmurt n Ccin, ttinin-as : Jiǎnzhǐ (akaɣeḍ ugzim). Awal-a yessegrew aḍfas akked ugzam n ukaɣeḍ. Taẓuri-a, ad yili teḍfer-d anulfu n ukaɣeḍ. Maca iban-aɣ-d tura, amhaz n tẓuri, anda ma ulac, yefka-d sin yifurkan, afurk Ajapuni akked ufurk Amuran neɣ ayen i umi nezmer ad as-nsemmi tura, afurk Amaziɣ-aspenyuli. Armi d lqern iɛeddan, deg iseggasen n 30 i demlalen yifurkan-nni, sakin dduklen, fkan-d Urigami atrar nessen tura s tewsatin-is. Ɣas akken llan yinmezrayen n wurigami, uran ddeqs n yidlisen ɣef umezruy n tẓuri, maca mazal d-tban akk tiwin d-yewwi ufurk Amaziɣ-aspenyuli. Yessefk ad ilin yinadiyen ilqayanen acku, ma yella Ispanyuliyen yufrar-d uttekki-nsen deg umhaz n tẓuri, ass-a, uɣalen d aɣerbaz am nitni am Yijapuniyen, aḥric d-wwin Yimaziɣen mazal-it yedreg. Mazal aṭas n tuttriwin i yeḥwaǧen tiririt. Ur yella ara deg yiswi-nneɣ, deg wedlis-a, ad nerr s telqey i yiseqsiyen akk yellan, maca ad neɛreḍ ad nefk kra n tektiwin ara inefɛen inadiyen i d-iteddun. Acku seg tama, wa d adlis n tectelt, seg tama nniḍen, xuṣṣen aṭas n yisallen deg taɣult-a. Yessefk daɣen ad nini, aseɣnew n tewsatin n wurigami yebḍa ɣef kraḍ (3). Tella tiwin d-yewwi ufurk Ajapuni, tella tin d-yewwi ufurk Amaziɣ-aspanyuli akked d wayen d-tewwi tallit tartar ideg ttekkan aṭas iɣerfan amedya n yimarikaniyen, ifransisen… Afurk Ajapuni seg-s i d-newwin Urikata (urigami ansayan), Sukudama (Urigami akuran), Urigami azegriran. Riɣ ad greɣ yiwet n tamawt ɣef wurigami azegriran, ɣas akken ilul-d deg tmurt n Japun, maca asetrer-is yeḍra-d deg tallit tatrar ideg kkin aṭas iɣerfan. Tiwin d-wwin yimaziɣen akked yispanyuliyen, d tawsit ideg ara naf cwiṭ seg tewsit tamadwan akked cwiṭ seg tewsit taddayan asmi llan deg tandalust, Spanya n wass-a. Tiwin n tallit tatrat tebḍa ɣef sin yeḥricen. Asetrer n tewsatin tiqburin amedya n wurigami amadwan, urigami azegriran… akked useɣnew n tewsatin timaynutin amedya n wurigami temsafga, urigami n tusnakt, urigami aẓuran…

=Afurk Ajapuni=

	Deg useggas 610 i yekcem ukaɣeḍ ɣer tmurt n Japun. Imir-nni ahat i tedda turart n uḍfas n ukaɣeḍ, deg tallit-nni mazal tuɣal d taẓuri. D ineḍfaren n Tbudit i yewwin akaɣeḍ akked uḍfas-is seg tmurt n Ccin, yedda-d akked unekcum n Tbudit ɣer tmurt n Japun. D ijapuniyen i yefkan isem i tẓuri n wurigami. Kkin deg uslugen n tẓuri armi tuɣal turart n uḍfas i yes-s dehhun d taẓuri. Seg yewweḍ ukaɣeḍ ɣer tmurt i tebda turart tettak aẓar, llan ttinin-as Urikata. D acu kan deg tallit-nni ɣlay ukaɣeḍ, mačči menwala yezmer ad t-yekseb. Acku akaɣeḍ d taɣawsa ɣlayen, ḍefsen yes-s ibudiyen kra n tmudmin, ttafken-tent d asefk i Yuc-nsen Buda. Ttafken daɣen yemdanen tamudemt d asefk deg umenzu n useggas neɣ deg tmeɣriwin, i yesli akked teslit.

	Zik, aselmed yella s wawal kan, tettafk-it yemma-s i yelli-s. D imi kan i d allal n tẓuri, ur yelli wacu yuran deg ukaɣeḍ. Aḍris amezwaru deg umḍal i d yemmeslayen ɣef tẓuri n uḍfas d asefru awezlan seg wammud n yisefra n Ihara Saikaku i d-iẓergen deg useggas 1680. Deg usefru-nni ad naf iglem-d umedyaz yiwet n targit yeččuren d iferṭeṭṭa n ukaɣeḍ. Adlis-a d abdar kan i d-yebder taẓuri n Wurikata (urigami ansayan n yijapuniyen). Armi d aseggas n 1764 i d-yeẓreg udlis nniḍen, tikkelt-a asentel-is yettmeslayed ɣef uḍfas n ukaɣeḍ, azwel-is: Ijellilen d tkerrusin «Hoketsuk».
D adlis n Wurikata, deg tallit-nni akka i d as-ttinin i turart n uḍfas. Sakin ɣenwen-d isem n wurigami. Isem-a ur yelli d aqbur, iɣnew-d deg yiseggasen n 1880. Ijellilen d tkerrusin «Hoketsuki», d adlis yura Ise Sadataki, ad naf deg-s timudmin amedya n ujellil i yes-s ttɣummun tiɛenjayin, isefken… Tikwal ḍefsen akaɣeḍ amellal ideg yella usefru neɣ izen yuran akken ad t-cegɛen am tebrat… Muqlem tawlaft n udlis, uṭṭun sin (2). Deg tallit-nni Urikata (aḍfas ansayan) yella ssemrasen-t s tin n leḥdaqa mi ara budden neɣ ttqadaren amdan. Ssemrasen-t daɣen i udlag n tɣawsiwin. Taẓuri n Urikata ur ḍefsen ara timudmin am tid n tura, s umata, ala ajellil n usefk neɣ n leqlul amedya n teqrat n Ṣaki. Sakin, yeffeɣ-d 

udlis nniḍen yura Rokoan Gido deg useggas 1797, azwel-is: Lbaḍna n uḍfas n ugim (1000) n yiɣernuqen «Senbazuru Orikata». Muqlem Tiwlifin uṭṭun Kraḍ (3). Nezmer ad nini d wa i d adlis amezwaru n tidet n tẓuri n wurigami imi seg tama asentel-is akk yettmeslay-d ḥala ɣef tẓuri n wurigami. Seg tama nniḍen, llan deg-s uzenziɣ n wamek ara neḍfes tamudemt n uɣernuq n ukaɣeḍ. izenziɣen-nni i d-yeddan deg udlis, nezmer ad nini fell-asen d nitni i d ababat n umeskan. 

Terna teffeɣ-d deg useggas n 1845 yiwet n tsanayt i d-yesgerwen ansayen akked tẓuryin n Japun. Ddan-d deg-s akk timudmin tiqburin i d-yegran deg yidles Ajapuni. Llan deg-s azal n 40 tmudmin s wunuɣen-nsent. Azwel n tsanayt-a d wa : Tamusni rqiqen am tafat i d-ikecmen seg ṭṭaq deg tegrest «Ken no mado».

Ger wurigami atrar d wurikata, taẓuri n ujellil neɣ tansayant n Japun, mačči kifkif-iten. Zik, llan ssemrasen yiwen n ukaɣeḍ yettwaxeddmen s ufus, sawalen-as waci (washi) Mi ara ḍefsen yimeḍfasen n tallit-nni akaɣeḍ, ur yewzin ara uḍefs-nsen am win n wid n tura. Acku seg tama, akaɣeḍ ala winna i yellan yerna ur qeṭben ara yiḍefsen-is. Seg tama nniḍen, ur tellugen ara tẓuri am wakka tellugen tura. Rnu i waya, llan gezmen akaɣeḍ, ssenṭaḍen-t s usenṭaḍ. Armi d-yekcem lqern wis 20 i tellugen tẓuri s ilugan iɣef msefhamen akk yimurigamen n umḍal s tɣara tunṣibt, ilul-d wurigami atrar s tewsatin-is yemmeẓlen.

=Aɣernuq n Japun, d azamul n telwit=
	Aɣernuq yesɛa azal ameqqran deg yidles Ajapuni. D agḍiḍ imqeddes di tmuɣli n uɣref Ajapuni. Ttalsen-d yiwet n tenfust i d-yettinin aya : Win ara iḍefsen agim (1000) n yiɣernuqen n ukaɣeḍ ad yaweḍ s ayen yessarem. Ma yuḍen umdan ad yejji, ma iḥemmel ad yaweḍ lebɣi-is… D azamul n telwit ɣur yimurigamen n umḍal i lmend n yiwet n tedyant yeḍran di tmurt n Japun. Ta d tadyant n Sadako Sasaki. D yiwet n tegrudt tajapunit d ilulen ass n 7 yennayer 1943, temmut deg wass n 25 Tuber 1955 nettat di leɛmer-is mraw sin (12) yiseggasen. Yenɣa-tt waṭan d-yekkan seg uṭerḍeq n lbumba n ubelkin deg temdint n Hiroshima, Japun. Tella tezdeɣ Sadako di twennaḍt n wemḍiq ideg teḍra taluft-nni, azal n sin yigima (2000) n yimitren, d aya. Deg tallit-nni, tesɛa deg leɛmer-is sin iseggasen. Imir-nni tezgel-itt tmettant. Tedder Sadako ur d-iban fell-as waccemma armi d aseggas n 1954, tuḍen, tekcem ɣer sbiṭar. D tameddakelt-is i as-yemlan tanfust n uḍfas n wagim n yiɣernuq n ukaɣeḍ. Dɣa tebda aḍfas n yiɣernuqen n ukaɣeḍ, tɣil mi ara tessiweḍ agim (1000), ad tt-ɛawnen iyucen akken ad tejji. Teḍfes 644 n yiɣernuqen temmut. Tɣaḍ akk imeddukal-is n uɣerbaz, kren kemlen aḍfas n yiɣernuqen-nni armi ssawḍen agim (1000). Sakin jemɛen-as-d idrimen s ɣur yibalmuden n yiɣerbazen akk n tmurt n Japun. Bnan-as asebdad. Sreqten-tt-id nettat teṭṭef aɣernuq n ureɣ. Walim tawlaft uṭṭun Ukuẓ (4), semmus (5) akked seddis (6). S azadur n usebdad, ad naf urant tefyirin-a:

Ta d tiɣwist-nneɣ
Ta d taẓallit-nneɣ
Akken ad nebnu talwit deg umḍal.

Yal aseggas, igurdan akk n umḍal ḍefsen iɣernuqen, ttaznen-ten ɣer temdint n Hiroshima. iɣernuqen n ukaɣeḍ yettawḍen ɣer din, srusun-ten akk sdat n usebdad. Akka i yuɣal uɣernuq n 
ukaɣeḍ, ɣur yimurigamen n umḍal, d azamul agraɣlan n telwit. Walim tawlaft uṭṭun Sa (7) akked Tam(8), aɣernuq amuddur akked win n ukaɣeḍ.

=Afurk Amuran neɣ Amaziɣ-aspanyuli=
=Tabadut n wawal amuran=
 
	Amuran d arbib yesɛan amalay akked wunti. Nettaru amalay-is akka : Amuran (imuranen). Ma nsers-it deg waddad amaruz, ad t-naru akka : Umuran, yimuranen. Ma d unti-s nettaru-t akka : Tamurant (timuranin). Ma nsers-it deg waddad amaruz, ad t-naru akka : Tmurant (tmuranin). Amuran d awal i d-yekkan seg yisem Amuri yesɛan ula d netta amalay akked wunti. Asegget-is nettaru-t akka : imuriyen. Mi ara ten-sers deg waddad amaruz, ad ten-naru akka : Umuri (yimuriyen). Ma d unti-s nettaru-t akka : Tamurit (Timuriwin). D awal i d-yekkan seg yisem Amur.
Amur, anamek-is d akal, d ayla, d aḥric… Nettini : Wa d amur-iw, d ayla-w, d aḥric-iw…” Mi ara ad as-nernu ‘’t’’ n wunti yettuɣal akka : t + amur + t = tamurt” . Zik timetti-nneɣ, am akk timttiwin n yiɣerfan n umḍal, tella tebḍa ɣef sin. Llan wid i umi nettini Imuriyen (at Umur, wid yesɛan amur n wakal), d imdanen yedren deg yiwen n umḍiq. Ttidiren yimuriyen deg tiɣremt, bennun ixxamen-nsen s weẓru, xedmen tafellaḥt… ‘’Kkan-d seg teqbilt n Yibranissen, d taqbilt tameqrant”  . Llan daɣen wid i umi ttinin Imaziɣen, d imdanen ilelliyen yedren deg ugar n yiwen umḍiq, leḥḥun seg temnaḍt ɣer tayeḍ. S umata, Imuriyen dren deg ugafa n tmazɣa, ma d Imaziɣen deg unẓul. Igelliden amedya n Gaya, Masensen, Sifaks, Yuba amezwaru, Yuba wis sin… d Imuriyen. Takfarinas… d Amaziɣ. Tura d isem Amaziɣ i newwi d isem-nneɣ, ad yili ahat imi anamek-is d tilelli… Akka i d amdan, yezga yettnadi ɣef wayen i t-ixuṣṣen.

=.Urigami atrar=
Deg iseggasen n 30 n lqern iɛeddan, niqal taẓuri n urigami tesbek am akken i tt-id-ǧǧan d leqrun aya i teqqim. D amurigam Uchiyama Koko i d ababat n urigami atrar. D netta daɣen i d amezwaru i isetnen izerfan-is n umeskar. Sakin ḍefren-t-id inaẓuren nniḍen, yal wa d acu i d-yewwi d amaynut i tẓuri n urigami. Amedya n Yoshizawa Akira i d-iẓergen deg useggas 1950 idlisen ideg llant tmudmin timaynutin. Deg useggas 1950, d Akira Yoshizawa d Sam Randlett i d-yesnulfan izamulen n tɣuri sseqdacen tura merra yimurigamen n umaḍal.
Tameẓla yellan ger urigami ansayan d wetrar mmalen-ten-id kra tɣawsiwin. Amedya amezwaru d aslugen n tẓuri. Yiwen umenzay seg yimenzayen n uzadur n urigami atrar yeqqar-d: timudmin akk ara d-yesnulfu umurigam yessefk ad ilint seg tferkit tamkuẓt. Ad tettwaḍfes tferkit war agzam neɣ asenṭeḍ. Asnulfu d useqdec n umeskan. Acku aseqdec n umeskan yettɛawan amurigam akken ad yales i tmudemt akken tella maci s uwehhi. Yettḍafar umurigam n wassa ameskan ideg ara yaf akk isallen i yes-s ara yeḍfes tamudemt. Asnulfu n tmudmin timaynutin teldi tawwurt i wesnulfu n tewsatin nniḍen amedya n urigami aẓuran, urigami adday, urigami n tusnakt… Assa, urigami yefrek d ifurkan. Taẓuri, tura tesɛa ilugan ibanen, yettwasnen. Di tazwara d timziknin tigraɣlanin kan i yessawḍen taẓuri n urigami ad tt-issinen ugar n yemdanen. Tura rnan-d wallalen nniḍen amedya n Internet, idlisen d isura, ssawḍen taẓuri ɣer tɣemmar merra n umaḍal.

=.Urigami deg tmurt n Lezzayer=
	Da ɣur-neɣ nessen seg wacḥal aya d acu i d aḍfas n lkaɣeḍ. Anwa deg-neɣ ur neḍfis tasafagt, tasebbaḥrut neɣ ahat aɣerrabu? Anwa ur neḍfis tacacit s lkaɣeḍ n uɣmis deg uzal akken ad yesdari aqerruy-is seg ḥamu n yiṭij?… Aya akk d taẓuri n urigami, aya akk yesɛa amezruy ur d-yeɣli seg yigenni am ugeffur.
Deg useggas 1056 i skecmen imaziɣen lkaɣeḍ ɣer tmurt n Spanya. Yezmer ad yili imir-nni i glan ula s tẓuri n uḍfas n lkaɣeḍ. Akken tebɣu tili, d At Umur neɣ imuren (les maures), imaziɣen n Spanya i yeẓẓan taẓuri-a di tmura n turuft. Deg tallit-nni, Imuren, snulfuyen-d s umata udmawen inzegganen. Acku deg tallit-nni taɣuri n Ddin tesḥerrem allus n tugna n wemdan neɣ aɣersiw. Muqlem Tawlafin uṭṭun 1. Talɣa-ya, anda ma ulac tesɛa azal n VIII leqrun seg-mi tt-id-snulfan Imuren. Tura, yuɣal d azamul n yimurigamen akk n turuft. D azamul i deg nettekka ula d nekni, acku nettalas deg-s. Deg Spanya ttinin-as Agḍiḍ ameẓyan (Pajarita), ma deg Fransa ttinin-as (La cocotte).
Deg tallit tatrat, seg tewwi tmurt-nneɣ azarug-is, truḥ amzun neqqim kan deg uḍfas n wudmawen iqburen. Maca, ɣer taggara-ya, s Internet d unekcum n kra n yedlisen n tẓuri ɣer tnedlisin n tmurt-nneɣ nezmer ad nini tqelleɛ tleslalit n tẓuri n wurigami. Wali-t ukessar-a Tiwlafin uṭṭun 2 d 3. D timziknin n tẓuri n urigami d yeḍran deg useggas 2010 d 2011.
Rnu i waya, bdan kra n yeɣmisen d tesɣunin, ama wid yuran s tmaziɣ, taɛrabt neɣ tafransist ttmeslayen-d ɣef tẓuri n uḍfas n lkaɣeḍ, Urigami. Ulac din ccek, llan yimurigamen d tmurigamin deg tmurt-nneɣ, mazal kan ttwasnen.
