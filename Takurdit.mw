[[Tugna:Kurdish 86.jpg|thumb|290px|right|Timiwa ideg ttidiren Yikurdiyen.]]

'''Takurdit''' d isem ay ssexdamen i snat n tutlayin yettemcabin mliḥ, ttmeslayen-tent wazal n 13 n yimelyunen n yemdanen di tama-nni n [[Asya]] umi qqaren [[Kurdistan]]. Tamenzut d tutlayt takurmanjit (neɣ takurdit n ugafa), ma d tis snat d tutlayt tasuranit (neɣ takurdit n wenẓul), ay ttmeslayen wazal n 2.800.000 n yemdaben du [[Lɛiraq]] akk d 3.000.000 n yemdanen di [[Iran]].

Takurmanjit, tin ay ttmeslayen waṭas n medden, ad tt-naf dɣa s waṭas di ¨[[Tturk]], anda ay llan 4 n yimelyunen n medden ay tt-yettmeslayen, deg ugafa n [[Lɛiraq]], di [[Surya]] tt-ttmeslayen 500.000 n medden, di [[Arminya]] (100.000 n yemsiwlen) akk d di [[Iran]] (100.000). Llan diɣ wid yettmeslayen takurdit takurmanjit di [[Jyurjya]] akk d [[Azerbiǧan]], maca ur neẓri ara acḥal, am wakken ay llant diɣ trebbaɛ timecṭaḥ n Yikurdiyen ay izedɣen di tmura tiberr'aniyen (azal n 70.000 s ujemmal), ladɣa di [[Lubnan]] akk d [[Turuft]], deg [[Yiwunak Yedduklen]] (USA) akk d [[Kanada]].

Wid yettmeslayen takurdit tasuranit wwḍen ɣer 6 n yimelyunen s ujemmal, ma d wid yettmeslayen takurdit takurmanjit wwḍen ɣer wazal n 7 n yimelyunen, xas ma yella llan kra ay d-yeqqaren d akken wwḍen alammi d 20 n yimelyunen. Yuɣ lḥal, maci merr'a Ikurdiyen yellan ass-a d wid ay yessnen ad mmeslayen tutlayt-nsen imi tamsertit (assimilation) tessaweḍ aṭas seg-sen ad ǧǧen takurdit, yernu llan ula d imdanen yettmeslayen tutlayin nniḍen, am tguranit neɣ tadimlit (d [[tutlayin tihendurufiyin]] ay yettemcabin wagar-asent, maca mgerradent ɣef tkurdit), yernu ḥesben iman-nsen d Ikurdiyen, d aya ay yettaran tikwal leḥsabat weɛren. 


== Tawacult-is ==

Takurdit d tutlayt tahendurufit,tettekka deg ufurk n [[tutlayin tiraniyin]] , yernu yiwet si ger n tutlayin ay tt-icuban s waṭas d [[tafarsit]] ay yellan d tutlayt taɣelnawt n [[Iran]], akk d [[tabalucit]], tutlayt n [[Balucistan]].

== Tantalyin-is ==

Tutlayt takurdit tettemxallaf ɣef leḥsab n tmiwa i deg tt-ttmeslayen. Imesnilsiyen (linguistes) ttwalin, s umata, d akken [[tasuranit]] akk d [[takurmanjit]] d tutlayin, yal yiwet i yiman-is, dɣa di lweqt i deg ttemcabint mliḥ deg umawal, sɛnt aṭas n wemgerrad (lxilaf) di [[tajerrumt]]-nsent, yernu tikwal, yewɛer' ɣef wid ay tent-yettmeslayen ad msefhamen wagar-asen. Ma d wiyaḍ, ttwalin-tent d snat kan n tantalyin n yiwet n tutlayt. Am tsuranit, am tkurmanjit, di snat yid-sent sɛant tiduntalyin (sous-dialectes) ay ttmeslayen di tmiwa-nsent. Tantala n temdint n Sulaimaniya, di [[Lɛiraq]] tuɣal d tutlayt tizeɣt (standard) n tsekla n Yikurdiyen n tmurt-a, di lweqt i deg di [[Iran]], d tantala takurdit n Mukri (d yiwet si tentalyin n tsuranit) ay yuɣalen d tutlayt n tsekla, yernu maci aṭas ay temxallaf ɣef tin n Sulaimaniya. Si tama nniḍen, ula di lɣerba atni Yikurdiyen a d-sbeddayen tutlayt tizeɣt tamaynut, ladɣa s leqdic-nsen di rradyu.

== Tira-s ==

Di lweqt i deg Ikurdiyen n [[Lɛiraq]], [[Iran]] akk d [[Surya]] sseqdacen [[agemmay aɛrab]] ay yettubeddlen akken ad arun tutlayt-nsen, Ikurdiyen n [[Tturk]] d [[agemmay alatini]] ay sseqdacen. Di [[Arminya]] akk d tegdudyin yellan zik s ddaw n udabu asuvyati, d [[agemmay asirili]] (arusi) ay sseqdacen Yikurdiyen, ma yella zik-nni, uqbel n [[1946]], Ikurdiyen n tmiwa-ya llan sseqdacen agemmay alatini, ay d-mazal ar ass-a sseqdacen-t kra.

== Amkan n tkurdit di tmetti ==

=== Di Iran ===
90% seg Yikurdiyen ttidiren di tudrin, ma d wiyaḍ d imeksawen iteddun seg wemkan ɣer wayeḍ. Mbeɛd ma sɛeddan acḥal n yiseggasen s ddaw n lbaṭel n udabu irani, ssawḍen Yikurdiyen ad d-sbedden tasekla yuran s tutlayt-nsen di tmurt-a, yernu si [[1984]], tenqes mliḥ ccedda ɣef tkurdit di [[Iran]] imi ay izemren Yikurdiyen ad ɣren tutlayt-nsen di tmiwa-nsen, di tmurt-a. Aṭas n tsufaɣ (publications) ay d-yeffɣen seg yimir-n, yernu Ikurdiyen n [[Iran]] sɛan ula d tisgilin n rradyu yettmeslayen s tutlayt-nsen di tmurt-a.

=== Di Lɛiraq ===
seg useggas n [[1919]] ay tesɛa tutlayt takurdit aẓayer amens'ab (statut officiel) n tutlayt taẓiyant (langue régionale), yernu d nettat ay d tutlayt n usselmed deg yiɣerbazen n udabu di Kurdistan aɛiraqi. Ihi Lɛiraq ad tili tesɛa lxers'um yiwen n weɣmis s tutlayt takurdit akk d yiwen n wexxam n teẓrigin (éditions) ay d-yessuffuɣen idlisen s tutlayt-a. D tantala takurdit n Sulaimaniya ay rran Yikurdiyen n Lɛiraq d tutlayt-nsen n tsekla, yernu ɛerḍen ad tezzizedgen seg wawalen-nni n [[taɛrabt]] ay yeṭṭuqqten deg-s.

=== Di Tturk ===
[[Tugna:Kurdish woman daughters .jpg|200px|thumb|Tamtut takurdit d snat yessis szdat [[Van]], [[Tturk]],[[1973]]]]

di [[1938]] ay tettwagdel tkurdit yernu s kra n win ara tt-yemmeslayen di berr'a yezmer ad ixelles' tafgurt (amende). Di tallit-a taberkant ay sɛeddan Yikurdiyen, tutlayt-nsen tesr'uḥ aṭas seg wennar-is, aṭas n Yikurdiyen ay yuɣalen d isnutlayen (bilingues), yernu ciṭṭaḥ kan maḍi seg-sen ay ilemden ad ɣren u ad arun tutlayt-nsen. Di [[1961]], asmi ay d-tesbedd [[Tturk]] tamenḍawt (constitution) tamaynut, bdant a d-teffɣent tsufaɣ (publications) tikurdiyin, tikwal s snat n tutlayin, maca aṭas deg-sent ay yettwagedlen akken kan d-ffɣent. Yernu si [[1967]] alammi d taggara n yiseggasen n [[1980]], adabu aturki ikemmel kan yettzeggid di ccedda ɣef tkurdit yernu yesbedd-d aṭas n yisuḍaf (leqwanin) i yes ara sen-yerr takmamt i Yikurdiyen, ur ttmeslayen, ur ttarun tutlayt-nsen. D acu kan, di [[1991]], yekkes unabaḍ aturki agdal-nni-yines ɣef tkurdit, yernu xas ur d-qqimen ara aṭas n Yikurdiyen ay yettmeslayen takurdit di [[Tturk]] , maca ttwalin d akken tutlayt-nsen d aḥric yesɛan azal meqqren di tnettit-nsen.

Ma Ikurdiyen n [[Arminya]], aṭas n leqdicat ay d-uran s tkurdit takurmanjit di [[tallit tasuvyatit]].

== Agdud-is ==
[[Tugna:ikurdiyen g ddunit.jpg]]
Llan deg wemḍal wazal n 25 n yimelyunen n Yikurdiyen. Ger n 40 akk d 50% seg-sen ttidiren di [[Tturk]], 25% seg-sen ttidiren di [[Iran]], 20 % di [[Lɛiraq]], llan diɣ di [[Surya]], di tmura n wenẓul n [[Quqaz]] akk d [[Lubnan]]. Tuget tameqqrant deg Yikurdiyen d inselmen [[isunniyen]], d acu kan, llan gar-asen diɣ kra n y[[iciɛiyen]], n y[[iyazidiyen]] akk d y[[imasiḥiyen]]. Si lqern wis 10 d asawen, bdan Yikurdiyen a d-sbeddayan tigeldiyin (royaumes) tinselmin tisunniyin, gar-asent tageldit tayyubit (ayyubides) ay d-yesbedd [[Salaḥ Ddin]] (Saladin), d tin yennuɣen mgal n Yenmudag (Croisés) ger n tgara n lqern wis 12 d lqern wis 13. Di [[1920]], weɛdent tmura tutrimin (tiɣerbiyin) Ikurdiyen, s wemtawa (traité) n Sèvres d akken ad ten-ɛiwnent akken ad d-sbedden tamurt timziregt (indépendante) i1 yiman-nsen, d acu kan, di [[1923]], ttwaxedɛen Yikurdiyen deg wemtawa n Lausanne, yernu ur ten-id-is'ag' wacemma si tmurt-nsen. D aya ay ten-yeǧǧan ad bdun imenɣi mgal n ddewla ! n [[Mustafa Kamel Ataturk]], di lweqt i deg [[Tturk]] tefka-yasen tiyitiwin iǧehden, yernu tenfa aṭas seg-sen seg wakal-nsen. Di [[1945]]-[[1946]], sbedden-d Yikurdiyen n [[Lɛiraq]] akk d [[Iran]] di Mahabad Tigduda tamagdayt takurdit ay yellan s ddaw n leɛnaya tasuvyatit, d acu kan, dindin kan sseɣlin-tt Yiɛiraqiyen akk d Yir'aniyen s lemɛawna n Briṭanya Tameqqrant. Imenɣi i lmend b uzarug ikemmel ladɣa di [[Lɛiraq]], anda ay d-yessker [[Barazani]] imenɣi mgal n udabu alemmas ger n [[1961]] d [[1970]]. Di [[1974]], tettunefk-as tfulmant (autonomie) i tama n [[Kurdistan]] aɛiraqi, yernu tuɣal Sulaimaniya d tamaneɣt-is. Deg wemgaru n Ir'an akk d Lɛiraq (1980-1988), yal yiwet si tmura-ya teɛreḍ ad tesseqdec Ikurdiyen n tmurt-nni nniḍen di les'laḥ-is. Di [[1988]], tanekra n Yikurdiyen di [[Lɛiraq]] tessaweḍ adabu aɛiraqi ad asen-yefk tiyita ur nesɛi tamtilt, imi ay yesseqdec imrigen ikruranen (chimiques) mgal-nsen. Ma di [[1991]], akken kan iɛedda [[wemgaru n Wekriẓ]] (guerre du Golfe), yewwet diɣ udabu aɛiraqi Ikurdiyen n tmurt-is, dɣa tger! - d iman-is tmetti tagraɣlant (communauté internationale) akken ad tḥudd fell-asen. Ikurdiyen n Lɛiraq assawḍen ad ṭṭfen aḥric meqqren seg tmiwa-nsen yernu sbedden-d di tmurt-nsen, di [[1992]], yiwet n "ddewla takurdit". Ma di [[Tturk]], yettak udabu tiytiwin iǧehden mgal n Yikurdiyen ay d-yebdan imenɣi imselleḥ ara yesselḥay Ukabar n Yiqeddacen n Kurdistan neɣ [[PKK]]. Di [[1999]], yettwaṭṭef uɣella (imḍebber) n PKK, maca anect-a ur d-yerri ara lehna ɣer tmurt. Yuɣ lḥal, [[Tturk]] attan a tettwali iman-is terra-tt tmara ad asen-tefk izerfan-nsen i Yikurdiyen, ladɣa imi ara tessaram ad tekcem ɣer [[Tadukli Turufit]] (Union Européenne).

== Amezruy-is n tutlayt takurdit ==

Di [[1934]], ɛerḍen Yikurdiyen n [[Arminya]] ad rren takurdit takurmanjit d nettat ay d tutlayt ara yesduklen akk Ikurdiyen, maca ur ssawḍen ara. Llan diɣ yesdawanen (universitaires) ay iɛerḍen ad kksen imgerraden (lxilafat) yellan ger n tkurmanjit akk d tsuranit i lmend n wesdukel-nsent, maca ula d nitni ur ssawḍen ara. Yuɣ lḥal, takurdit takurmanjit tesɛa tasekla yuran d taqburt, tebda-d si tgara n lqern wis 16 akk d wis 17, u teḥbes di lqern wis 18 d wis 19, yernu d tin ay d-ssidren Yikurdiyen n [[Surya]] akk d wid yellan di [[Turuft]], di tallit i deg tella [[Surya]] s ddaw n leɛnaya n [[Fransa]]. D Ikurdiyen n [[Surya]] ay d-issuffɣen aɣlis akurdi amenzu, s tkurdit takurmanjit, di [[1932]], sakin, ḍefrent-t-id aṭas n tsufaɣ (publicaitons) nniḍen ay d-yeffɣen di lɣerba.

Ma di [[Lɛiraq]], d [[tamedyazt]] (poésie) takurdit n lqern wis 18, ay yuran s tentala n Suleymaniya ay ileɛben ddur' deg usebded n tutlayt takurdit tizeɣt di tmurt-a. Di tazwara n yiseggasen n [[1920]], bdan a d-teffɣen yeɣlisen s tkurdit di Suleymaniya, ma di [[1931]], yesteɛr'ef udabu aɛiraqi s tkurdit tasuranit, yernu bdan a tt-sselmaden deg yiɣerbazen imenza, d ayen yeǧǧan tutlayt-a ad tennerni mliḥ di [[Lɛiraq]], u ad taf iman-is.

Yuɣ lḥal, yemxallaf wamek tella tkurdit si tmurt ɣer tayeḍ. Di lweqt i deg nezmer ad d-nini d akken tutlayt-a yegra-yas-d liser di [[Lɛiraq]] akk d [[Iran]], di [[Tturk]], i deg yettidir wazal n wezgen seg Yikurdiyen, mazal takurdit tettidir deg wuguren meqqren, yernu attan a tteddu akken ad tenger.

== Tamselyut ==
* Deg [http://www.mondeberbere.com/tabrat/trabat7.htm mondeberbere.com] Tasuqilt sɣur Hafid Mesbah d Hamid Oubagha

[[Taggayt:Tutlayin|K]]

[[als:Kurdische Sprache]]
[[an:Idioma kurdo]]
[[ar:لغة كردية]]
[[arc:ܠܫܢܐ ܟܘܪܕܝܐ]]
[[az:Kürd dili]]
[[bg:Кюрдски език]]
[[bn:কুর্দি ভাষা]]
[[ca:Kurd]]
[[ceb:Pinulongang Kurdo]]
[[ckb:زمانی کوردی]]
[[cs:Kurdština]]
[[cv:Курт чĕлхи]]
[[cy:Cyrdeg]]
[[da:Kurdisk (sprog)]]
[[de:Kurdische Sprachen]]
[[diq:Kurdki]]
[[el:Κουρδική γλώσσα]]
[[en:Kurdish language]]
[[eo:Kurda lingvo]]
[[es:Idioma kurdo]]
[[eu:Kurduera]]
[[ext:Luenga kurda]]
[[fa:زبان کردی]]
[[fi:Kurdi]]
[[fr:Kurde]]
[[gl:Lingua curda]]
[[he:כורדית]]
[[hr:Kurdski jezik]]
[[hsb:Kurdšćina]]
[[hu:Kurd nyelv]]
[[hy:Քրդերեն]]
[[id:Bahasa Kurdi]]
[[io:Kurda linguo]]
[[is:Kúrdíska]]
[[it:Lingua curda]]
[[ja:クルド語]]
[[ka:ქურთული ენა]]
[[ko:쿠르드어]]
[[ku:Zimanê kurdî]]
[[la:Lingua Curdica]]
[[lij:Lengua curda]]
[[lmo:Cürd]]
[[lt:Kurdų kalba]]
[[lv:Kurdu valoda]]
[[mr:कुर्दिश भाषा]]
[[ms:Bahasa Kurdi]]
[[nap:Curdo]]
[[nl:Koerdisch]]
[[nn:Kurdisk språk]]
[[no:Kurdisk]]
[[oc:Curd]]
[[pl:Język kurdyjski]]
[[pt:Língua curda]]
[[qu:Kurdi simi]]
[[ro:Limba kurdă]]
[[ru:Курдский язык]]
[[sco:Kurdish leid]]
[[simple:Kurdish language]]
[[sk:Kurdčina]]
[[sq:Gjuha kurde]]
[[sr:Курдски језик]]
[[sv:Kurdiska]]
[[ta:குருதீசிய மொழி]]
[[tg:Забони курдӣ]]
[[th:ภาษาเคิร์ด]]
[[tr:Kürtçe]]
[[tt:Көрд теле]]
[[ug:كۇرد تىلى]]
[[uk:Курдська мова]]
[[vi:Tiếng Kurd]]
[[xal:Курдин келн]]
[[zh:庫爾德語]]
