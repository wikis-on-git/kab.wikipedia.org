Yennayer d ayyur amenzu n useggas, d awal d-ikkan seg « yen » d « ayer », annamek-is « ayyur amenzu (wis yiwen) ». Amenzu n yennayer qqaren-as « tawwura timenza n useggas », ... tiwwura useggas n iweğiben.

Akk-n dγa it-iqqar yennayer i wayyuren niḍen yekkaten deg-s : « D nekk i ytellin tiwwura n useggas ». Ma di lemtel qqaren : « Agelid n wayyuren, d yennayer ». Yiwet n tikkelt, yeγli-d yennayer γef wayyuren niḍen heddṛen fella-s alla yir awal, u nnan : « Yennayer a bu-lεerka, ansi yekka t-tebε-it takka, si zzman n jedd-is akka ! ». Dγa yenna-yasen : « Ma sresγ-as w’ibγan yerfed-itt ! Ma refdeγ-tt w’ibγan issers-itt ! ».

Nessen akk tamacahutt n temγart, yal yiwen akk-n tt-id-iḥekku. Deg ass wis kraḍ (3) n Yennayer, tga-yas taγenant temγart taεekkamt i Yennayer u tenna-yas : « Gezggeṭ a Σemmi Yennayer ! Tṛuḥeḍ ur texdimeḍ kra ! » Wisen dacu n daεwessu yeṭṭefen temγart tamcumt ? Dγa inγa-tt nettat d taγaḍt-is deg ass-nni d-iṛḍel γar wayyur n fuṛaṛ. Iṛuḥ γer fuṛaṛ inna-yas : « Ttxil-ek a Σemmi Fuṛaṛ, ṛeḍl-iyi yiwen seg ussan n nbeṛ ; ad d-rreγ ttaṛ di temγart m-lemṛaṛ ! ». Deg ass-n, qqaren-as i wass aneggaru n Yennayer ameṛḍil . Tussnamya taqbaylit [1] teğğa-yaγ-d « Isefra n Yennayer » akk d « Ccna n Yennayer ». D ay-n d-ibeggenen azal yesεa wayyur-a n Yennayer γer imaziγen.

Di tazwara, ad d-bdudγ deg tmeγra n « Umenzu n Yennayer », d-izggan deg ass n 12 γer 14 di yennayer n ugbur agriguṛi [2]. Γaf akk-n d-qqaren yemγaren n zik azemz-agi [3] yettemgarad deg tama γer tayeḍ n tmurt n Leqbayel (Tamawiya) neγ diγen n temnaḍin niḍen n tmura n Tmazγa.

Tameγra-agi qqaren-as diγen « tameγra n yixf useggas ». Zik-nni, tameγra tettdumu ṣa (7) wussan. Deg ass amenzu n tmeγra, ulac axeddim. Win neγ tin ur iquddren ara agdal-a [4] ad (t)yeεiqqer. D ikerri neγ izimer izzelun d asfel i Wakal isuṭṭuḍen i wakk-n ad tuget lγela, neεma d ṣṣaba deg useggas-nni. Akk-n t-qqaren deg anzi : « Yennayer d ṣṣaba ». Γef akk-n yi-d-inna jedd-i, aseggas n tfelaḥt yesεa agbur-is, yettak anzi γer wallus abiyuluji [5] n useklu (ttejṛa), n uγersiw [6], n uffrux akk d umdan.

Tameγra n Yennayer d yiwet ger tmeγriwin yesεan azal meqqer γer Imaziγen. Ass amenzu n useggas amaziγ d win mu-sawalen deg ugbur amaziγ : « Ass amenzu deg ussan isemmaḍen imellalen ». D ass d-yussan diγen, d ay-n mi nezmer asen-siwel : « Ass n Wegraw n tlawin ». Nwala amek tussnamya taqbaylit tesbbab i temγart daεwessu d twaγyin akk d-iḍran. Nerra-d ladγa fella-s, sebba n tsusmi d tiqquẓelt n tγawsiwin n ddunit akk d zzεaf n Yennayer γef temγart γef i-d-nettmeslay u mi-tteggarizent tilawin-nneγ tamaγra. Maca, qlil m’ar naf iggerdan iqbayliyen yessnen tiyayatin neγ tisettiyin-nsen diritent neγ weεrit. Ur nezmir ara ad d-ninni d akk-n tamγart taqbaylit, m’ar ad nezzi akk-n γef yiri lkanun deg uḍan-nni γezifen n tegrest, d akk-n ur as-nesmeḥsis ara neγ « ur as-nefk ara azal i lehduṛ-is iččuren d ṣswab ». Ur d-neqqar ara d akk-n : « Axxam mebla tamγart, am urti mebla tadekkart ». Inna-yasen Yennayer i yeqbayliyen-nni n zik : « Seg semmaḍen ar lγezla ad wen-seṛwuγ imeṛγan ; dacu kan, i-mi tellam seg Imezwura, ad wen-d-awwiγ leḥcaca, u awen-d-awwiγ lγella ! ».

Γef akk-n iyi-d-tenna setti Feṛṛuğa, d yiwet n teqcict tukyist is-iṛeggmen i Yennayer tiγrifin di tenzikt (tṣebḥit) n wass umenzu useggas akk d imensi tameddit, amer ahat ad d-yiḥnin γef imesdurar ! Yerra-yas-d Yennayer, inna-yas : « Ttnadiγ γef usfel meqqren, d taččaṛt leḥwal d tiγrifin d seksu, d umudd n win yunagen ». Dγa, deg ass-n, nzellu asfel, aksum-is ntett-yes seksu deg imensi n yennayer. Nettheyyi-d diγen tiγrifin d teḥlawit niḍen i lqahwa n ṣsbeḥ. M’ar ad d-uγalent si tala, tulawin ssrusunt tiggaṭutin d-heyyat iḍelli-nni deg ufrag lḥaṛa. I ymekli, ttnawalent berkukes. Am uεeqqa-nni n berkukes igemmun ma tḥazzen ifuṛan n waman inebγa ad igmmu uεeqqa n zzeriεa deg akal akk-n ad d-ifek ṣṣaba. Lḥilat d igerwajen issefk ad ččaṛen d neεma d wučči : d asfillet ad t-suget lγella. Akk-n ti-d-imenna Yennayer, yal aεeggal n twacult yella neγ ulac-it, amur as-ittuneffk. Nxeḍḍuy-asen i ysufar qqeṛiḥen neγ meṛiγen, nesmenyif isufar ẓiden am teγrifin akk-n ad iẓiden wussan-nneγ.

Tameddit n wass, suffuγen-d γer tejmaεt tarbut n seksu d uksum, d amur i ymeγban. Ma d wid neγ tid i yulac am tweliyin, amur-nsent n weksum, n teḥlawatin d tququcin ttarran-asent di ṭṭeṛf i wass-n deg ad d-assent. Ad eččen akk medden arma ṛṛwan, ula d amesbrid γur-s amur-is. Tameddit n wass send imensi, tayemmatt tettak i warraw-is iεeqqayen n yirden aten-ṭṭfen deg ifasen-nsen m’ar afken ddaεwa lxiṛ : « Yiwen wass di ddunit, yekker Ugellid Ameqqwran ; ṭṭlam yerra-t d tafat, deg genwan izreε itran ; yekkes kra yellan dirit, alluḍ yurad s waman. Aluḍ yurad s waman, a Bab Igenwan !... ». Yal yiwen/yiwet ad ggerz tikli-is ur isnuγni neγ ur iserffu yara Aεsas-Lḥaṛa, u ad meγafar n wugar-asen.

Imi tameγra n Yennayer tettdum 7 wussan, am akk-n d-nniγ sgellin, nttṛaju ass n udfel ar « ar yezdin » Tamawiya (Tamurt n Leqbayel). M’akk-n idurar At-Wadda (Ğerğer Utaram [7]) akk idurar At-Ufella (Ğerğer Ugemuḍ [8]), Iḥḥerqan n Ṣummam, Idurar n Tewwura, n Ubabuṛ akk d Ugergur) ? issaγay fella-sen (isdukkliten) wedfel : dγa nzzelu izimer d asfel.

Tameγra n umeyagger n udfel neγ asfel n Yennayer

Deg Ṣummam tettilli-d deg ayyur n dujember akk d yennayer tmeγra n umeyagger n udfel. M’akk-n adfel n Ukfadu d Ğerğer imllal d win Uceṭub d Tqinṭuct – idurar n Ubabuṛ, tama n Tizi-Wuccen, nzzelu izimer d asfel. Am’akk-n d-inna Yennayer, adfel d lffal yelhan, isffilit i wsuget n ṣṣaba d lγella. Nniγ-d : « Adfel yesemyagger snat n tamiwin-a n tmurt n Leqbayel u ydel-itent s ubernus-is amellal ». Zik-nni, di Yennayer, iqbayliyin cceεlen times akk-n ad d-beggnen tumert-nsen [9] gar-asen.

Tameṭṭut taqbaylit, lmeṣbeḥ deg ufus ad d-ekk akk tiγemar n uxxam akk-n asen-teserbeḥ Yennayer i yεeggalen akk n twacult-is akk d yal aγersiw n wexxam. Ad tezwir seg imarawen-innes. Ad tweddeε taftilt-innes deg udem n yal yiwen neγ yiwet, u asent-menni ala ay-n ilhan : « Ferḥet a baba d yemma ! Fṛeḥ a yarggaz-iw ! Ferḥet a yarraw-iw ! Ferḥet a Yiεessasen n wexxam ! Ferḥet a yizggaren ! atg. ». Arrac imeẓyanen tteglilizen deg udfel akk-n ad uγallen ğğehden ur ttaggaden ara aṣemmiḍ ! Tetten adfel n Yennayer ! Tturaren gar-asen d tirebbuεa s tkurin n wedfel ! Ma d imeqqranen teggen taγyut n wedfel i m’ar ad d-serḥen deg ussawen arma tewweḍ s agni, ddaw taddart ; syin asecebḥen u as-tt-fken i Yennayer d tunṭict.

Yal tikkelt m’ar ad d-iγlli udfel, asalu yeṛṛez, iberdan serḥen, arrac ilmeẓyen ttazalen deg izenqqan n taddart u ccnun : « A Ṛebbi effk-d ameččim, a-nečč ad neqqim, ad neffk i yezgaren alim ! ». Tturaren diγen taḥnaccaṭ ! Tekkesen-d iẓeblac d-itteεluluqen si tregwa n tisyar ! D ussan ur ntettu ! Ğerğer d Ukfadu akk d Uceṭub d Tqinṭuct d idurar niḍen n Leqbayel (Tiwwura, Ababuṛ d Ugergur) lsan abernus amellal. M’ar tebγu aman tmeṭut taqbaylit tesefssay adfel ; tettaččar tasilt d’adfel send ad tt-terr sufella n tmes.

At-Zik, qqarer-as i wedfel « imetman n Bab-Igenwan. Deg tussnamya-nneγ, d Bab-Igenwan i-d-isekkren adfel i wakk-n ddunit ad yiγzif lṣemr-is. Aman n wedfel kečmen deg « iγsan n wakal akk-n ad idum ». Ass-mi ar yenger udfel, akal ad ikkaw am umγar uwessur. Iγsan-is ad qceqcen u ad immet. M’ar yekkat udfel, a Bab-Igenwan i-d-ittṣuḍun abeḥri-s aṣemmaḍ γer lqaεa ».

Taggara, tameddit n wass n Yennayer, tilawin ttmeslayent s leḥṛaṛ γef ass-nnsent. Tiwwura akk lddint, bṛaṛḥent ; acku ass-n d tafaska [10] mi qqaren « Amγar uceqquf ». Imdanen mazal-iten di berra akk-n ad maggren arrac ilsan iseffaren [11], ittazalen γef yexxamen u ccnun ass amenzu n Yennayer : « Ay ixf useggas d tewwura igenwan. Adfel ar ammas, ad yefsi d aman. Ay axxam d uεessas, necfa γef yiwen wass iεebbaḍ ṛwan, iqqaṛṛa zhan... ».

Yal lall n uxxam, tettakk-asen timellalin d teḥlawatin u teqqar-asen neγ teccennu-yasen : « Ixf useggas, d amenzu useggas. Ad necfu fell-as, a-neṛwu aksum ; ad nettu amalas ! ».

Arrac ittazalen deg izenqan n taddart deffir n yiwen seg-sen d-itturaren « Amγar-Uceqquf » is-iggulen i « Yemma Yennayer » ad as-yilli d amekdi [12]. Ḥekkun-d γef Amγar-Uceqquf d akk-n « d bu-tidett », u yezdeγ ger tlawin, tulawin-nni yeṛṛwan lmerta. Annect-a akk ddaw tiṭ n Ugraw, u awal ur ti-d-yulli. « Bu-tidett », yiwwas kan ar mi d-ibbeεzzaq-yes, inna-yasen : « Aḥeqq kra d-i-wansen, a taddart iwersusen, ur qqimeγ ger-asen ! ». Dγa yeffeγ si taddart, iṛuḥ ad inadi axxam anda niḍen. Ur yewwi yides ala aceqquf n yirrij akk-n ad iẓẓiẓen... Deg ass-n, sawalen-as Amγar-Uceqquf u ttaran-as tajmilt yal tameγra n Yennayer. M’ar ad iγlli yiḍ, at-taddart, lddin tiwwura-nsen u ttγaman sdat umnnaṛ akk-n ad maggren arrac-nni ittazzalen deg izenqan, akk-n ad asen-d-innin awal n tidett. Yal axxam ad isel i wawalen-is n tidett, γas akk-n tikkwal, tiqquranen (dayγef arrac-nni teffren udmawen-nsen). S waya, is-d-rran i tidett amkan-is, u rran i tajmilt i Umγar-Uceqquf, mu-sawalen diγen Aweqqaf n tidett, iyesmenyifen ad innejli wala ad iqqim deg taddart iḥḥedṛen i lbaṭṭel.

I axxam anda tameṭṭut teffeγ i webrid neγ tettwasen s yir ṭṭbiεa-as, aqqcic bu-wudden uffir iqqaras-sen deg izli-is :

Atan wawal n Umγar-Uceqquf :
A dda Waεli ! A dda Waεli !
Tameṭṭut-ik d m-xenfuṭ !
Ur tesεi sser, ur tesεi tidett !
T-tamecḥaḥt teqqur am tebselt !
Thedder yir lehdur γaf widan i-tt-yifen !
Ma yella tebγiḍ tidett, tecba taqerqurt ibekki !

I wakk-n ad as-surfen i tmeṭṭut-nni, issefk fella-s ad ssusem u asen-d-ffek timellalin akk d tẓidanin ! Ma d bab n wexxam asen-d-iffek idrimen. Mi dayen kkan-d akk i yexxamen n taddart, ad gerwen warrac-nni di tejmaεt. Dinna, amnay gar-asen, izemren ad yilli d arggaz ameqqran, asen-ibḍu gar-asen timellalin, tiḥlawatin d tẓẓidanin-nni akk d-jemεen.

Yella diγen di tfaska-ya n Umγar-Uceqquf, way-n mi qarren « Azal n tidett » : tewser ittḥazzen akk kra ittidiren di ddunit, d amdan, d aγersiw, d aseklu, atg. Ula d arrac d tullas, yessefk ad akin di temẓi-nsen d akk-n ula d nutni ad iwsiren. S-ya ad ifrirent snat n tγawsiwin. Tamenzut d tin ar naf di lemtel anda akk-n qqaren : « D temẓi i-yxeddmen γef temγer ». Aneslmed i weqqruṛ amecṭuḥ ad iheyyi ussan-is n temγer s wexmmal iγalen, acku, m’ur d ijmiε ara ay-n ar a yečč di taggara n wussan-is ad d-yeggri d amattar. Taγawsa tis snat, d tin yurzan γer ttṛebgga : d aqqader n wid akk d tid meqqren fella-s, akk-n bγun illin, « xas llan di tefsut, xas llan di tegrest ».

Nwalla ziγen, acḥal i d azal teṭṭef tmeγra-yagi n Yennayer deg ttṛebgga d uselmed n iggerdan, akk d lwağğeb n imarawen-nsen ad ffken tazmart-nsen akk-n ad ssufγen irgazen d tlawin n uzekka.

Di taggara n Yennayer, tilawin ttceyyiεent arraw-nsent ad ccnun kṛad (3) tikkal deg ameẓẓuγ ayefus n uzggar u sṭṭeṛḍiqen γaf aεrur n tkasṛuḍt ; as-innin : « Yennayer iffeγ a yazgger ! »

Ccna n Yennayer

Attan γurwen tukkist deg yiwet n taγect ccenunt tlawin tiqbayliyin d tajmilt i « Uglid n Wayyuren ».

A Yennayer ! a Yennayer ! Keččini d bab n yiger
A Yennayer ! a Yennayer ! Fell-ak i neṛwa amdegger.
A Yennayer ! a Yennayer ! Eğğ amkan a gma i Fuṛaṛ
A Yennayer ! a yennayer !Tettaggadeḍ Ṛebbi deg umγar
A Yennayer bu-ṣṣaba
Aman-ik d-isemmaḍen
Tamurt n jeddi d baba
I-tt-ireffden d irggazen
A Yennayer bu-tecrurin
A win mi yezdi yissem
Ḥemmlen-k warrac d tlawin
M i-k-yesla wedrar d ṛṛsem
A Yennayer ! a Yennayer ! A lexyaṛ deg wugguren
A Yennayer ! a yennayer ! Ḥader widak yunagen.
A Yennayer lehna tafat
Tamurt tedda s tisula
Wi nnudan f kra yufa-t
Anda yedda Ṛebbi yella !

Kra n imeslayen n yemma γef Yennayer : « mebla yennayer, ulac lehcaca di ddunnit ; imi d netta i-d-ittakken i wseggas arkad-is. D acu i-wumi yezmer wakal ma yella I luffeṛ d lxezna n waman : itteddu ar lmerta n ffad d-uḥaḍum yes d-uγurar uqbel ad yemmet u ad iwali amek ttmettaten yidma-s. Aman d tudert. Γaf-aya i-d-yejna Ugellid Ameqqwran tameṭṭut tamezwarut si tiqit n nnda. Γaf-aya iqqaren Imezwura-nneγ : nnda d tidi n Yennayer. ».

Yusef Σalliwi
