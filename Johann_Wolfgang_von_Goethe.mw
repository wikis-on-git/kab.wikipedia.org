'''Johann Wolfgang von Goethe''' (ilul deg 28 Ɣuct 1749 deg [[Frankfurt]] – yemmut deg 22 Meɣres 1832 deg [[Weimar]]) d amaru yerna d amassan almani, yura tamedyazt ed tmezgunin, am wakken ay yura ɣef temsal yeqqnen ɣer tfelsuft, tasekla ed tussna. 

==Tameddurt-ines==

Goethe yura-d yiwen n usefru umi isemma [[Faust]], yerna llan wid ay t-yettwalin d netta ay d asefru aɣezfan igerrzen akk deg tsekla turufit. Goethe yesɛa daɣen aṭas n yisefra igerrzen, am wakken ay yettwassen s wungalen-nnes [[Wilhelm Meisters Lehrjahre]] (Iseggasen n welmad n Wilhelm Meister) akked [[Die Leiden des jungen Werthers]] (Tidyanin yesseḥzanen n Werthers Ameẓyan). Goethe d yiwen seg yimura ay yuraren dduṛ d ameqran deg tsekla talmanit takelsakt (classique) n tgara n lqern wis 18 ed tezwara n lqern wis 19. Tallit-nnes teɣli-d ed tallit n Lqern n Teftilin akked tallit n [[Tarumantit|trumantit]]. Goethe yura-d daɣen idṛisen deg tussna, am [[Tiẓri n Yiniten]] (La Théorie des Couleurs) akked yeḍrisen yerzan talɣa (forme) n yiɣersiwen ed yemɣan, yerna ayen ay d-yura deg wenrar-a iɛawen aṭas imassanen n ugama n lqern wis 19 (am Charles Darwin) akken ad kemmlen inadiyen-nsen. Goethe yeqdec daɣen d aneṣṣaḥ aɛlayan n yemḍebbren n uduci (duché) n [[Sachsen-Weimar]]. 

==Goethe d Tsertit==
Seg yidis n tsertit, Goethe yella d amagaẓ (conservateur). Asmi ay tenker [[Tagrawla Tafrensist|Tegrawla Tafrensist]], Goethe yella yettwali agdud ur izemmer ad yeḥkem iman-nnes i yiman-nnes. Iqeddicen n Goethe deg yedles ed tussna zerɛen deg wakk timura n [[Turuft]], yerna ttekkan deg wesnerni n tmedyazt, n umezgun akked tfelsuft.


[[Category:Amaru]][[Category:Tameddurt]]
