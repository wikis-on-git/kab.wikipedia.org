'''Lunis At Mengellat''', d amedyaz, d acennay i gellan yiwen seg inaẓuren imeẓẓwa ugar (plus populaires) n izwawen. Ilul ass n 17 Yennayer 1950, deg taddart n '''Iɣil Bbwamas''' ufella n tmurt n Leqbayel ar tama n '''Micli'''. Isɛa sdis warrac garasen yiwen d anazur n ccna : [[Ğafer At Mengellat|'''Ğafer At Mengellat''']].

[[Image:Portrait de Lounis Aït Menguellet (né en 1950).jpg|thumb|right|300px|'''Tugna n Lunis At Mengellat di 2003'''<br /> <small>(Tugna tettaksed seg usmel  [http://www.premiumorange.com/convergences/Cultureberbere/artamazigh/frame/index.htm « Convergences »]<small />]]



== Temẓi ines ==


D annegaru ger sdis (6) wayetma-s - 3 n tullas d sin warrac - isɛada temẓi ines qesiḥet di taddart-is and yeɣra yiwen usegwas send ad serɣen irumyen aɣerbaz anda yella yeqqar. Tawacult-is llan di imzenza di [[Wehran|'''Wehran''']] anda sɛan tiḥuna.  Mi ikfa trad mgal Franṣa deg 1962, Lunis At Mengellat iruḥ ar [[Lezzayer tamanaɣt|'''Lezzayer tamanaɣt''']] akw d watmaten-is Smaɛil d Aḥmed. Din ikcem ar uɣerbaz wis amezwaru (primaire) di 'Chmaps de Manœuvres'. Din iɣra tizrawt uwizi (Études collégiales) azal n 3 isegwasen, s wanda id yefeɣ s usileɣ (formation) n wayen umi neqqar s tefranṣiṣt ''Ébéniste''. Deg segwas anegaru Lunis At Mengellat iğa leqray-as imi imut gma-s amuqwran di yiwet n Laksida n tkarust, d netta ilan iɛgcit seg asmi iruḥen imawlan-is ar Wehran.

Asmi yeqqar, ila iḥemel tasekla, d yiwen uselmad d amusegmi (pédagogue) id a t-tiḥemlen. Dɣa yuɣal ixedem weḥdes isefra. I waken ad yečč aɣrum-is, ila yxedem di yiwet n tneɣlaft di lezzayer, send ad idfer abrid n ccna.

== Amecwar-is di ccna ==
 


Ibda i tikkelt tamezwarut ccna deg 1967. Ur iɛṭel ara iğat lukan mačči d imedukal i s dizzin i waken ad as bedlen tikti. D Wahab i gellan si twacult-is i tibwin ar yiwet n tedwilt, iɣennayen uzekka, n umaṭaf wis II n Rradyu n [[Lezzayer|'''Lezzayer''']], i g selḥay unazur n ccna [[Crif Xeddam|'''Crif Xeddam''']]. Icna-d taɣuct-is tamezwarut '''Ma trud ula d nek Kter''' i g-xdem asmi isɛa 16 isegwasen. 

Deg 1968, netta d kra imedukwal, xedmen yiwet n tarbaɛt umi seman Imaziɣen. Llan accenun di tmeɣriwin yakw di tmurt n leqbayel, ladɣa di tasaft. Deg 1970, tarbaɛt aki tuɣal texsi, Lunis At Mengellat yuɣal-ed ar taddart-is Iɣil Bbwamas, yezweğ, i xedem  d amaray di 'Kasma' n temnaṭ ines. Kra n waguren kan, iruḥ s ddaw isenğaq, ar laasker di [[Blida|'''Blida''']] isɛeda 6 waguren, ma di [[Qsenṭina|'''Qsenṭina''']], 18 waguren.

== Asekles n tezlatin-is timezwura ==


I tikelt tamezwarut d Wahab, i sittilin, i tiɛawnen ad isekles kuz (4) n tezlatin deg segwas 1969, garasent tizlit '''Ma trud ula d nek kter'''. Anecta ilad ar umazrag Yaḥya Lhadi, di Wehran, illan d yiwet n tmusni n Wahab. Asmi illa di laasker, anazur n ccna [[Kamal Ḥemmadi|'''Kamal Ḥemmadi''']] i gellan d ameddakel-is, i xedma-s tanalt (contact) d kra imazragen. Ma d ittruḥu s turagt (permission) di tagara umalas, Kamal Ḥamadi i ttağas yiwen u 'Studio' n unazur amuqwran [[Maḥbub Bati|'''Maḥbub Bati''']] i waken ad isekles. Send ad yeṭef tamacint ar Qsinṭina i waken ad yuɣal ar laasker, i ttağa-yas tasfift i Kamal Ḥemmadi i waken ad iqeleb af imazragen.   

Dɣa yiwen deg imazragen i weṣat i waken ad yawed taɣuct n Awḥid Yusef: '''Ih a Muhand a Madam Servi Latay'''. Lamaana amedyaz Lunis At Mengellat, g-imiren ittwali ar lembɛiad. D ayen yellan, imi simi bdan kan isegwasen n 1970, yuɣal Lunis At Mengellat yettwasen mebla ma yezra, ladɣa s tuɣac 'A Lwiza', 'Ma selbeɣ' i g-sekles netta yella di laasker.

== Isegwasen n ureɣ ==


Seg segwasen akin, yuɣal Lunis At Mengellat d azamul muqren i yal azwaw, ladɣa wid i ḥemlen ccna n Tayri, n dunit, d tsartit. Seg segwasen n 1980, yabda aḥric wayeḍ deg mecwar-is n ccna, imi iffeɣ si tuɣac n tayri ar t-id n tanegmit n tamagit (la revendication identitaire), anecta ibaned ugar si tamrawt (décennie) ar zdat.  


Iɛedda i tikkelt tamezwarut di tazeqa 'Olympia' di 'Paris' deg usegwas n 1978. Isyin anda iɛeda, ama di tazeqa n 'Zénith' di 'Paris' deg 1985, ama di [[Lezzayer tamanaɣt|'''Lezzayer tamanaɣt''']], [[Tizi Wezzu|'''Tizi Wezzu''']], [[Bgayet|'''Bgayet''']], atg, iččur d imeshaniyen.  Anazur Lunis At Mengelat icna aṭas isegwasen s yiwen n alal kan: tagiṭart neɣ a mundul. Armi kradeṭ (30) isegwasen seld, ibda i sekcam alalen nniden, ladɣa tajewaqt akw d klabyi.

Ar unemzel (unanimité) n waṭas n tsuta n wid i ḥemlen Lunis At Mengellat, ila d win iqedcen ameslay aken ur llan aṭas am netta. I sexdam awal, ittak-as anamek d w-azal, iqqar-d ayen illan, d wayen ur nelli, d ayen ara yelin. Segmi Lunis At Mengellat qarren-as medden d amusnaw, daɣen d amesnagay iwen (philosophe unique) ar izwawen. Lunis At Mengellet isekles ugar n 200 n tezlatin.

== Idebṣiyen n Lunis At Mengellat ==


[[Image:Yenna-d Umɣar.jpg|right|200px|thumb|Adebṣi '''Yenna-d Umɣar''']] 

    * 1967-1974 : Talit n idebṣiyen '45 Tours', azal n 70 n izwal.
    * 1975      : Telt iyam, taɣzalt, d tiyaḍ - 33 tours, at ''voix du globe' n umazrag Brahim Unaser''
    * 1976 : Anida n-teğam mmi (Luzin s-axxam)
    * 1976 : ''Live'' di 'Olympia'
    * 1977 : Amğahed (Ali d Wali) 
    * 1978 : Aɛeṭar 
    * 1979 : Ayagu 
    * 1981 : Almusiw (Askuti))
    * 1982 : Amacahu
    * 1983 : A mmi 
    * 1984 : Aqbayli (Eget-iyi)
    * 1986 : Asefru
    * 1988 : « Isegwasen n ureɣ » 48 izwal, aɛiwed n 6 tesfifin K7 n idebṣiyen '45 tours' n wasmi ibda
    * 1989 : Acimi 
    * 1990 : Abrid n temẓi (tirga n temzi)
    * 1992 : Akw nixda Rebbi 
    * 1994 : Awal
    * 1995 : Iminig n yid
    * 1997 : Siwli-yid tamacahutt 
    * 1999 : Inagan
    * 2002 : In-asen 
    * 2005 : Yenna-d Umɣar 


== Kra si tuac n Lunis At Mengellat ==


'''Yenna-d Umɣaṛ'''

:amɣar azemni,
:mi t-idd nesteqsa,
:d-acu ad aɣ dd-yini ?
:d-acu id aɣ dd-yenna ?

:amɣar azemni,
:mi t-idd nesteqsa,
:d-acu ar add yini ?
:d-acu id aɣ dd-yenna ?


:yennad : "ayen yeḍran,
:xas akken niḍen,
:yeḍra-dd zik yakkan,
:ur tesaɛd d-ac(u) idd yenulfan…"


:iseqf igeni,
:iɣum(e)-dd lqaɛa,
:a-tt-idd yettwali,
:segg was mi tella,
:yettwali-dd usan,
:igg bnan leqrun,
:yezra-dd ayen iḍran,
:d-wayen dd-iḍerun,
:yezra-dd irggazen,
:mi neqen wiyeḍ,
:wiggad iɣelṭen,
:mi kkemlen di leɣlaḍ,


:ayen add iḍerun
:xas akken niḍen,
:yeḍra-dd zik yakkan,
:ur tesɛad d-ac(u) idd yenulfan…



:zman k(ra) igg bna,
:zman ihuddit,
:ayen yellan yelha,
:yettuɣal dirit,
:ayen yellan dirit,
:yettuɣal yelha,
:tettezi ddunit,
:tettakk nuba,
:«xelḍitt a-tt-ṣfu...»,
:akka idd qaren,
:«d-ayen ur nettrağğu,
:idd yettifririn...»,


:ayen add iḍerun
:xas akken niḍen,
:yeḍra-dd zik yakkan,
:ur tesɛad d-ac(u) idd yenulfan…



:lḥeq d-awal kkan,
:d-arbib n-tmara,
:acḥal it yebɣan,
:ur tufin-ara ?
:lbaṭel d-aqdim,
:yis tebna ddunit,
:ɣurwen mi dd-yeqim,
:lxuf yeceččit,
:yis igg ttimɣur,
:win yebɣan temɣwer,
:mi gg zmer akk-wen iḍur,
:a wen dd-iban yeẓwer,


:ayen add iḍerun
:xas akken niḍen,
:yeḍra-dd zik yakkan,
:ur tesɛad d-ac(u) idd yenulfan…



:amaɣbun meskkin,
:ixerb-as yiḍes,
:lḥif t-iseɣlin,
:yezuzf-as iɣes,
:wi rebḥen meskkin,
:bezef igg kseb,
:s-lerbaḥ is yezin,
:yeggwad ad yesleb,
:wi(n) fehmen meskkin,
:yexreb wallaɣ-is,
:wid it yettwallin,
:wehmen di ssuq-is,


:ayen add iḍerun
:xas akken niḍen,
:yeḍra-dd zik yakkan,
:ur tesɛad d-ac(u) idd yenulfan ...


:i tecbeḥ tayri,
:ɣer win meẓiyen,
:netta a-tt-yettwali,
:s-tmuɣli niḍen,
:tettrağğu a-tt-beddel,
:tmuɣli ar ɣures,
:temzi tedderɣel,
:tayri truḥ tuyes,
:mi gg uɣal muqwer,
:yettnadi fellas,
:yesarem a-tt-iẓer,
:wer dd-yeggwri layas,


:ayen add iḍerun
:xas akken niḍen,
:yeḍradd zik yakkan,
:ur tesɛad d-ac(u) idd yenulfan…



:tazmart mi tella,
:tamusni ullac-itt,
:tamusni mi dd-tejba,
:tezmert t(e)fat-itt,
:leɣlaḍ n-temẓi,
:yesenddan temɣwer,
:yella wa (a)d yilli,
:ullamek awexxer,
:wi ctaqen lehna,
:ur yufi lat(e)r-is,
:wi tt-isɛan d-ayla,
:ur yeẓr(i) azal-is,


:ayen add iḍerun
:xas akken niḍen,
:yeḍra-dd zik yakkan,
:ur tesɛad d-ac(u) idd yenulfan…



:aman zeddigen,
:yisen at sirdeḍ,
:aman ad amsen,
:kečč at izdigeḍ,
:tesam-asen i wid,
:i wen ibɣan tezdeg,
:tefsim-as lqid,
:i wi(n) (i)llan yezleg,
:acimi (i) tebɣam ,
:a-tt-fehmem temsal ?
:qimet akka tellam,
:a wen ggerzen lecɣal…


:ayen add iḍerun
:xas akken niḍen,
:yeḍradd zik yakkan,
:ur tesɛad d-ac(u) idd yenulfan ...

'''Akw niɣda Rrebi'''

:Nesawel-asen i wid iɛeddan,
:i wid yemuten (ɣ)ef lḥerma-s,
:xas teččekti ur d-as dd-slan, 
:yak widak yakkw ɣaben yibbwas,

:a yetma wid a wen yemlan,
:tamurt aɛzizen i kkwen yerḥan,
:a wen imel amek akkw i ttaran,
:rrunt ulla d-tejur fell-as,

:yerẓatt lfil iɛeddan,
:yeččatt gma-s is dd-rnan,
:a tt-yenṭel win i tt-yurğğan,
:yiwen ur d-asen ig(r)a tillas,

:mkkul lɛib a dd-yettnulfu,
:yakk segwen i dd-yebbwi imɣi,
:mi d-as nenna ar d-a-tt-fru,
:ziɣ asaggi iɣleb iḍeli,

:tamurt i terẓam tettrum,
:ur tjebbr, ur tḥelu,
:yahat tesɛa daɛewsu,
:fell-awen ar a dd-testeqsi,

:ibbwas ma yehuzedd waḍu,
:neḍmaɛ yiswen a yeglu,
:akkwen ifreḍ ar d-a-tt-ṣfu,
:yanaɣ akkwen ixdaɛ rebbi…



:as makken i mi tebḍa
:sekra bb-warggaz mi gg dda
:yenwa (ɣ)ef t(i)lleli,

:ziɣen ɣurwen thegga,
:lmeqsuḍ d-leqyada,
:mačči d-arumi,

:as mi ttḥuzam d-ayla,
:nukkwni wllac, kunwi yella,
:teg(r)am-as isem tura,
:akkwen ixdaɛ rebbi…



:ajajiḥ as mi gg-ɛedda,
:yeğğadd tiguğğelt, tuğğla,
:leğğraḥ d-immeṭi,

:win iruḥen s-niyya,
:yeğğadd axxam-is yexlla,
:teggwram-dd akkw kunwi,

:terram i caɛbb ṣrima,
:ddu naɣ fekkdd nekkwa (?),
:teg(r)am -as isem lḥuryya,
:akkwen ixdaɛ rebbi…



:tamurt tuɣalawen d-ayla,
:teččam-tt akken id awen yehwa,
:ger-awen i-dd-teɣli,

:ɣurwen kra tebɣam yella,
:yiwen ur yezmir a dd-yinni : «ala»,
:caɛbb ay ttwali,

:tebbwim tamurt d-trika,
:wi nṭeq(e)n as tinnim : «akka»,
:teqaremaɣ : «d-ctirakkya»
:akkwen ixdaɛ rebbi…



:i wakken a-tt-teṭfem lebda,
:tfarqem tamurt, tebḍa
:aɣarb(i), acerqi,

:taɛdawt-nneɣ tennerna,
:a tesmendagem isufa,
:tezggam-dd i tili,

:geranneɣ nettemɛesa,
:terramaɣ wa yekkat wa,
:tennamaɣ : «taduklli akka»
:akkwen ixdaɛ rebbi…



:asa, xas tuḍen aqarus,
:xas akken mazal nxuṣ
:nerbeḥ-dd aḍili (?),

:xas times-nni n-zik tettnus,
:yuɣalaɣ ɣer lğğerḥ lmus,
:mi tellam kunwi,

:nukkwni s-caɛbb ameggḥus,
:kra yeḍrun yid-nneɣ drus,
:mazal nekkatawen afus,
:aɣ yexdaɛ rebbi…

'''A Dda Yidiṛ'''


:s-usmendeg qerreb isufa,
:times testufa,
:awidd kkan ar d-a-tt-imɣur,
:asɣar s-wurɣu iḥulfa,
:ur yezmir-ara
:awexxer, ɣelbent leɣrur,
:yuɣal d-iɣed mi yekkfa,
:bbwint ɣer lexla,
:yis ar a dd-rebbin tjur...



:a Dda Yidir,
:nerra lewḍa d-agadir,
:wi(n) i grarben nebɣa at nezwir,
:tismin-nneɣ di twaɣit,

:a Dda Yidir,
:nettuɣal kkan ɣer defir,
:ayen yelhan ur d-as nezmir,
:ayen iɣ ihudden nḥemlit...


:a Dda ɛemmar,
:rray-nneɣ d-axeṣar,
:yeskecmeɣ di yir lɣar,
:as mi i dd-nefeɣ, dɣa a nettu,
:xas ma nextar,
:neḥṣel di yir lğğar,
:nettnadi wa a dd-yerren ttar,
:mi t-idd-yerra ad a nerfu,
:ayen i nextar,
:yettuɣaleɣ d-ameṣmar,
:i dd-nettaf ddaw uḍar,
:xas akken, nugwi a necfu,


:a Dda Yidir,
:ayen yelhan ur d-as nezmir,
:ayen iɣ ihudden nḥemlit ...


:a Dda ḥemmu,
:acuɣer nugwi a neḥlu?
:ur nekrif, ur nleḥu,
:ruḥenteɣ tirgga mxalfa,
:i deɛwesu?
:lğğil ɣer lğğil yettrağğu,
:ar asa tugwi aɣ tettu,
:d-iman-is deg-nneɣ tufa,
:yelha wusu,
:nesa-yas, as nesbuḥru,
:teččayeɣ, tugwi a-t-erw’u,
:tefud, seg-nneɣ teswa,


:a Dda Yidir,
:ayen yelhan ur d-as nezmir,
:ayen iɣ ihudden nḥemlit ...

:a Dda ɛac’ur,
:nettmettat ur daɣ teččur,
:nefkka lemqud i leɣrur,
:wi dd-yusan, ḥesb i kkelxeɣ,
:ɛerqen lehdur,
:win nḥuder ad aɣ iḍur,
:segg wakken xerben lumur,
:yuɣal ṣwab i ɛerqeɣ,
:nedder s-ẓur,
:asif yettawin tğğur,
:nequblit almi yequr,
:iḥemledd yeɣẓer, yeddmeɣ


:a Dda Yidir,
:ayen yelhan ur d-as nezmir,
:ayen iɣ ihudden nḥemlit ...


:a Dda Yusef,
:as mi nɣil nerbeḥ, nufat,
:tawriqt-nneɣ ziɣ tfat,
:zdat-nneɣ yedmitt waḍu,
:wa yettmettat,
:wa yettɣelit di tafat,
:ma yufadd ugur yenfat,
:yeggwradd ugujil yettru,
:leḥsab nekkfat,
:ayen yelhan, uḥric yeččat,
:nesɛa tiɣilt naɣ snat,
:a nefreq kkan daɛwesu,


:a Dda Yidir,
:ayen yelhan ur d-as nezmir,
:ayen iɣ ihudden nḥemlit ...


:a Dda Qasi,
:xas neɛya deg usteqsi,
:acuɣar tugwi a-tt-xsi ?
:timest unebdu tḥemleɣ,
:ur neẓri ansi,
:id aɣ dd-ibeddu iɣisi,
:nettakk-as lebɣi i tɣersi,
:mi nedukkel ar d a nennaɣ,
:tagmatt-nni,
:fell-as kkul yiwen yettweṣi,
:nezratt am dfel tefsi,
:truḥ wer dd-zi felleɣ,


:a Dda Yidir,
:ayen yelhan ur d-as nezmir,
:ayen iɣ ihudden nḥemlit ...


:a Dda Muqwran,
:asa yakkw imdanen ḥman,
:allaɣen ḥesbiten ḥfan,
:laɛqel yuɣal d-aɣilif,
:ṣeffer-aṣen, ddan,
:ur ḥebbern, ur steqsan,
:xas abrid ur d-asen iban,
:awi kkan, nḥer s-asif,
:ğğiten (nbec-iten?) kkan,
:ddreɣlen xas ma wallan,
:ɛezegn i tidett (iwu)mu slan,
:neḍmeɛ ad zuzefn lḥif
:neḍmeɛ azuzef n lḥif ?,


:a Dda Yidir,
:ayen yelhan ur d-as nezmir,
:ayen iɣ ihuden nḥemlit ...


:a Dda ɛisa,
:lehna as m(i) akken i dd-steqsa,
:neggwad ur ttnessin-ara,
:nerett taɛdawt-nneɣ,
:neğğhel, nenwa,
:ulla d-cwal d-lehna,
:mi dd-nellul, deg-nneɣ yella,
:nerbat, nugwad aɣ yefeɣ,
:nesɛat d-ayla,
:s-tismin i-tt-nrebba,
:nerradd fellas tibbura,
:akken ad yidir geranneɣ,


:a Dda Yidir,
:ayen yelhan ur d-as nezmir,
:ayen iɣ ihuden nḥemlit ...


:a Dda ɛali,
:nemdel tabburt mi dd-telli,
:win yebɣan aɣ yesali,
:a nezwir degs, at neɣḍel,
:si zik-nni,
:lhem neččat d-imekli,
:tiɣrit neččatt d-imensi,
:nettruẓu deg-nneɣ lefḥel,
:amek akkenni,
:win ar ayxedmen wer yelli ?
:yeqim mbeɛid yettwali,
:yettrağğu zehr as yeftel,


:a Dda Yidir,
:nerra lewḍa d-agadir,
:win i grarben nebɣa at nezwir,
:tismin-nneɣ di twaɣit,

:a Dda Yidir,
:nettuɣal kkan ɣer defir,
:ayen yelhan ur d-as nezmir,
:ayen iɣ ihuden nḥemlit...

'''Aɛeṭar'''

:urggeɣ tejra leḥlu,
:tefreḥ yeḥya-dd uẓar-is,

:urggeɣ tejra leḥlu,
:yesekkritt-idd uẓar-is,

:urggeɣ terjra leḥlu,
:yuɣal-i-tt-idd wemkkan-is,

:urggeɣ am akken d-ṣeḥ,
:assa mačči am yiḍelli,

:urggeɣ am akken d-ṣeḥ,
:ḥḍerɣ i wedrar yukwi,

:urggeɣ am akken d-ṣeḥ,
:urggeɣ am akken d-ṣeḥ,
:agris it yedlen yefsi,

:urggeɣ snasel bb-uzal,
:di tlemmast cuddent s-lxiḍ,

:urggeɣ snasel bb-uzal,
:lufan kra (?) cuddent s-lxiḍ,

:urggeɣ snansel bb-uzal,
:urggeɣ snansel bb-uzal,
:s-tṣurett cuddent ɣer lxiḍ…


:a yaɛeṭar i(gg) yɛeddan,
:awi-iyi-dd yidek lemri,
:d-arfiq-iw i di yenan,
:ibeddel wudem-ik felli,
:ad walliɣ ma d-ayen yellan,
:acaqur yeggun-iyi,

:zḍiɣ s taḍut aɛlaw,
:si tmura jban-dd lɣaci,
:ɣef lğğal-is ɛemern agraw,
:zggiɣ-dd mebɛid ma tili,
:mi rriɣ ad ḥederɣ ayla-w,
:iḥṣel lemdek di lfuci,

:inna-dd mli-dd summa
:kra tebɣid ar d-ak tefkkeɣ,
:lɣaci ur dd-ttafen-ara,
:amkkan n-tmeggwḥelt yefreɣ,
:ur d-ak tteznuzuyeɣ-ara,
:xas s-ufeggag bb-wewreɣ,

:iban-dd win i ten isnen,
:am ẓequr dd-gren s-asif,
:d-ttaḥemmalt it isbaɛden,
:segg weẓar-is neğğan (ɣe)f rrif,
:lemḥibba nsen d-asawen,
:tamusni nsen d-aɣilif…

'''Tagmatt'''

:Anidaten? nettnaditen,
:a nesawal neḥwağğiten,
:negredd tiɣri,
:andda akkw llan ad as slen,
:mi dd tebbweḍ tizi n-ṭiq,
:andda llan a dd-siwḍen,
:tiɣri n-tegmaţţ ar d-as nesel,
:di mkkul amkkan i deg a nilli,
:a nseɣres yakkw snasel,
:a dd-ncerreg lebḥar d-igenni,
:azar yella yid-nneɣ d-arfiq,
:eṭfet tisas, lembbat ɣurwen,
:mi dd tebbweḍ tizi n-ṭiq,
:aqlaɣ ɣer yidis nwen,


:ayasa saɛd, ayasa,
:ullac igg cban asa…


:nezgga nleḥu mebbla akukru,
:zik naɣ tura ur nkennu,
:ansi i dd-tekka taluft,
:akken i dd-teg a-ţţ-nernu,
:yefkayeɣ-dd udrar-nneɣ,
:ayen is nrefd aqaru,
:si zik ur yelli lxuf deg-nneɣ,
:mačči asaggi at i dd-nesnulfu,
:yal tiyita tekka sɣur-nneɣ,
:nqubel si yal daɛewsu,
:aberanni yesla yis-nneɣ,
:siwa akkw d-lhiba i nleḥu,
:lhiba bb-wedrar-nneɣ,
:yeğğayaɣţţid a-ţţ-nesɛu,


:ayasa saɛd, ayasa,
:ullac igg cban asa…


:kkul mi sawḍen ɣer lebɣi nsen,
:kkul mi teḥla tdukkli nsen,
:a dd-yas kra ay zraɛn,
:taɛdawt ger-asen,
:neţţuɣal ansi dd-nekka,
:nḥulfa s-tegmaţţ tuḍen,
:lhem yekkfa,
:wayeḍ a dd-yellal andda niḍen,
:yir tamuɣli felleɣ tezgga,
:akka i dd-nann wid dd-isawḍen,
:xas asaggi mazal tella,
:a nsebdded widak yecḍen,
:i wayen igg ɛeddan necfa,
:a ndawi tagmaţţ yuḍnen,


:ayasa saɛd, ayasa,
:ullac igg cban asa…


:nella nuḍen, neḥla yiswen,
:nefreḥ nerna s-tdukkli nwen,
:imi neẓra nerẓa daɛewsu,
:id aɣ yuwten,
:mi tɛedda tizi n-ṭiq,
:a ndawi tagmaţţ yuḍnen,
:mi ţţ i dd-nemger, wiyeḍ bbwin,
:neţţwakkellex si zik neẓrat,
:s-tegmaţţ kra bbwayen yemɣin,
:ma d-lqella n-tegmaţţ tenɣet,
:asa tegmaţţ ur teţţceqiq,
:imi neẓra ayen i daɣ yuɣen,
:mi tɛedda tizi n-ṭiq,
:a ndawi tagmaţţ yuḍnen,


:ayasa saɛd, ayasa,
:ullac igg cban asa ...

'''Ad nuɣal'''

:A dd-nuɣal kkulec at nettu
:bbexlef wiggad yemuten
:kkul seggwas fellas-en an ru
:mi asen nawi iğğeğğigen,


:ma nnan-am medden : «yerwel»,
:inasen : «yelha d-yiman-is,
:ma yeqim, iruḥ d-asfel,
:yiwen ur d-i-ttmektey isem-is…»,

:a dd-nezi ɣurwen,
:taluft a-tt-ɛeddi am aḍu,
:ma neqim yidwen,
:nuggwad yisenɣ a tteglu,

:am asa a dd-nuɣal,
:ma neṭes kkulec as necfu,
:mačči d-lmuḥal,
:mi dd-nukwi, kkulec at nettu,


:ma nnan-am medden : «yerwel»,
:inni : «s-lbaɛd i dd-yekkat,
:ma yeqim, iruḥ d-asfel,
:tinn(e)m-as : kra i(gg) yenuda yufat…»,


:a dd-nezi ɣurwen,
:taluft a-tt-ɛeddi am aḍu,
:ma neqim yidwen,
:nuggwad yisenɣ a tteglu,

:am asa a dd-nuɣal,
:ma neṭes kkulec as necfu,
:mačči d-lmuḥal,
:mi dd-nukwi, kkulec at nettu,


:ur nettruẓu zdet wurfan,
:ma texleḍ amzun teṣfa,
:ma nummen s-ddwa bb-usan,
:ahat ad yelhu uzekka,


:a dd-nezi ɣurwen,
:taluft a-tt-ɛeddi am aḍu,
:ma neqim yidwen,
:nuggwad yisenɣ a tteglu,

:am asa a dd-nuɣal,
:ma neṭes kkulec as necfu,
:mačči d-lmuḥal,
:mi dd-nukwi, kkulec at nettu,


:a dd-nuɣal kkulec at nettu
:bbexlef wiggad yemuten
:kkul seggwas fellas-en an ru
:mi asen nawi iğğeğğigen,


:a dd-nezi ɣurwen,
:taluft a-tt-ɛeddi am aḍu,
:ma neqim yidwen,
:nuggwad yisenɣ a tteglu,

:am asa a dd-nuɣal,
:ma neṭes kkulec as necfu,
:mačči d-lmuḥal,
:mi dd-nukwi, kkulec at nettu,


:mačči d-aɣrum i-kk-wen yebbwin,
:mačči d-jiḥ i-kk-wen yuɣen,
:teğğam tamurt i wid tt-yerwin,
:teğğam lhem i wid (i)s i zemren,
:wa yeruḥ, yebbwi tabalizt-is,
:wayeḍ, aḥlil, yeğğadd araw-is,
:wa d-sebba mebbla ma yexaq,


:a yabarwaq, lḥal iḍaq,
:yusadd lweqt a nemfaraq,


:tamurt ullac wi tt-ikerhen,
:tuqsa n-tzizwitt d-akukru,
:afzim si tmest (an)wa at i-dd-yekksen ?
:siwa afus i ɛemedn i wurɣu,
:lwerdd yelha mebbla asenan,
:tamurt tecbeḥ mebbɣir urfan
:win i tt-yeğğan ḥesbit ifaq…


:a yabarwaq, lḥal iḍaq,
:yusadd lweqt a nemfaraq,


:wa yenna-yas : «nekk ad ruḥeɣ
:aɛzizeɣ, felli i tebna ddunit»,
:yeqar : «ur tesinem, a wen mleɣ»,
:yettf’aṛas arbeḥ di twaɣit,
:tirugza ur teḥwağğ aɛeggeḍ,
:ma ur tt-i-dd-tebbwiḍ ma dd-tlaleḍ,
:ur tettnuz-ara di leswaq,

:a yabarwaq, lḥal iḍaq,
:yusadd lweqt a nemfaraq,


:wa yenna-yas : «ad qimmeɣ,
:imi tehlek ar d-a-tt-necfu»,
:wa yenna-yas : «nekk ad ruḥeɣ,
:a dd-ziɣ as m(i) ar a teḥlu»,
:anwa igg snen ? anwa ur nesin ?
:aya d-awal it i dd-yebbwin,
:kkul wa yeẓra amek id as ilaq ...


'''Izurar'''

:d-dduḥ-nneɣ (ɣe)f i ncennu,
:atan di tegnaw yulli,
:d-mmi-s andda yebɣa yeddu,
:di ṭiq at i dd-yemekti,

:mi nṣebb(e)ḥ ɣef idurar-im,
:a tamurt-iw,
:ad aɣ tiẓiḍ tmuɣli,
:a-ruḥ yeččudd s-akal-im,
:a tamurt-iw,
:siwa yes i(gg) yettili,

:mi nebɛed fell-am,
:d-lxiq i dd-yerzen degg wulawen,
:wa yettmekt-i-dd acewiq,
:wa yettxayel-dd isafen,

:mi nṣebbeḥ (ɣe)f idurar-im,
:a tamurt-iw,
:ttakken-aɣ-dd tazmart nsen
:a-ruḥ yeččud s-akal-im,
:a tamurt-iw,
:akal-nni iɣ dd-yesekkren…


:akk awiɣ sangga nḥas akk d-dehb mlalen,
:akk awiɣ sangga tirugza d lɛib ttlalen,
:akk awiɣ sangga ur yekkat lmizan s-allen,
:wezn akken ik yehwa, ur tettafeḍ lğğiha ay malen,

:kkul taddart, tcuba azrar ɣef drar,
:yecudden mebbɣir amrar s-icerfan,
:tamurt-iw d-izurar (ɣe)f idurar,
:yecudden mebbla imurar s-igenwan,


:ma yella tebɣiḍ ɣuresn i wakken a dd-gemḍ lqiq,
:ma yella tebɣiḍ ɣuresn i wakken at uzureḍ rqiq,
:ma yella tebɣiḍ at ɛeddiḍ s-tehri di ṭiq,
:akk nɣen degg iḍ, sebḥ akk i dd-awin d-acewiq,

:kkul taddart, tcuba azrar ɣef drar,
:yecudden mebbɣir amrar s-icerfan,
:tamurt-iw d-izurar (ɣe)f idurar,
:yecudden mebbla imurar s-igenwan,


:at waliḍ nnif, winnakken (ɣe)f id ak ḥkkan,
:at waliḍ lḥif yettruẓun irggazen ur knan,
:at waliḍ asif anddakken ur uzlen waman,
:at waliḍ asif anddakken yettazal laman,

:kkul taddart, tcuba azrar ɣef drar,
:yecudden mebbɣir amrar s-icerfan,
:tamurt-iw d-izurar (ɣe)f idurar,
:yecudden mebbla imurar s-igenwan,


:at zerḍ udmawen amek i ten qazen wusan,
:at waliḍ allen ad ak i dd-yeḥkkun kra yeḍran,
:at zerḍ ifasen andda leḥun idamen yerɣan,
:at zerḍ iḍaren, wid i kerfen segg wakken lḥan,

:kkul taddart, tcuba azrar ɣef drar,
:yecudden mebbɣir amrar s-icerfan,
:tamurt-iw d-izurar (ɣe)f idurar,
:yecudden mebbla imurar s-igenwan,


:akk awiɣ sangga ariḥa n-lwerdd d-amkkan-is,
:akk awiɣ sangga ariḥa n-lbaruḍ d-arfiq-is,
:akk awiɣ sangga ariḥa laṣel d-axxam-is,
:akk awiɣ sangga ariḥa n-tegmatt d-akal-is,

:kkul taddart, tcuba azrar ɣef drar,
:yecudden mebbɣir amrar s-icerfan,
:tamurt-iw d-izurar (ɣe)f idurar,
:yecudden mebbla imurar s-igenwan,


:at zerḍ lɣaba tinnakken ur nqebb(e)l-ara aḍar,
:at zerḍ tejra, terɣa, tejreḥ, tugwi at q’ar,
:at zerḍ tejra, ɣas tekkfa, yettidir uẓar,
:ɣers akkw i dd-nerra, nḥefeḍ sekra id aɣ tesɣar,

:kkul taddart, tcuba azrar ɣef drar,
:yecudden mebbɣir amrar s-icerfan,
:tamurt-iw d-izurar (ɣe)f idurar,
:yecudden mebbla imurar s-igenwan ...


'''Inas i gma'''

:Inas i gma wer neẓri,
:mačči s tmuɣli ,
:ar at cebbwleḍ lebḥer yersen,
:jbed-dd arɛud n-igenni,
:lehwa d-ubruri,
:asemmiḍ d-ideflawen,
:tezged-dd mbbɛid s-tmuɣli,
:ad tezṛeḍ as-nni
:wali lembbwaber ad iɣerqen...


:Anida-t webrid,
:nettrağğu mazal nufa ?
:Anida-tt tidett,
:t-ttnadi wer daɣ tufa ?
:Angga-t lbaṭel,
:yettakken lğğehd i tlufa ?
:Win ur tettnadi,
:tezṛiḍ ɣurek i dd-yestufa,
:arwu taguni,
:tiniḍ-as isehl i twakksa...



:Ma yeḥmu wul-iw,
:iṭij ɣer lğğiha-s yewwet,
:tassa-w tedduri,
:teqim i wegris semḍet,
:ma teḥmu tassa-w,
:iṭij fell-as i dd-yecreq,
:ul-iw yedduri,
:s-ugris yebɣa ad iceqeq...



:Ad ak ggalleɣ,
:uḥeq ayen ɣef ur tebniḍ,
:ad ak ggalleɣ,
:ar ayen aɛzizen ur teẓriḍ,
:siwa ma tekkseḍ,
:targit-nni deg i teɣliḍ,
:ma yella tẓewṛeḍ,
:ad tefɣeḍ s-ayen tebɣiḍ,
:ma yella tfehmeḍ,
:kkul gma-k ar d as tiniḍ,


:Azaglu yerẓen,
:nettrağğu ak ɛiwden wayeḍ,
:kkul agu yekksen,
:gma-s akk i dd-yessiweḍ,
:kkul afus ikk yewten,
:m ikk iself ad as teḍseḍ,
:a win yettwarzen,
:iğğhed rebg si teqneḍ,
:afus kk icudden,
:suden-it uqbel at-ɣeẓeḍ ...



'''Aqbayli'''


 
:Taqṣiṭ-aggi d-aqeṣer,
:wisen ma teḍra naɣ ar teḍru ?
:kkul yiwen akken lay hedder,
:ɣef tmurt tugwi ar teḥlu,
:nettmenni nebɣa a neẓer,
:yibbwas lukkan ar tefru,
:aberanni ad i wexxer,
:tamurt yides ar a dd-nelhu,
:dɣa geranneɣ ar tekker,
:nukkwni s-leqbayel ntettu,
:alamma nesawel ad yeḥḍer,
:iwberanni ad aɣ yefru,
:kkul yiwen akken lay hedder,
:awal yuɣal d-asefru ...


 

:as mi gg ffeɣ uberanni,
:tamurt teggwradd s-arraw-is,
:yefreḥ mkkul d-aqbayli,
:yenwa ğğuğğ-gen-dd wusan-is,
:yekkfa lferḥ, dayenni,
:kkul wa yersedd ɣer laɛqel-is :
:"tura tamurt aggi,
:ilaq as i dd naf ixef-is !"



:tamurt teḥkkem s-lḥeq,
:tefkkadd yiwen d-mmi-t-nneɣ,
:fell-as akkw i nwufeq,
:ad yettsewiq fell-anneɣ,
:mkkul lɛerc yenṭeq, 
:yenna-d : "winna mačči seg-nneɣ,
:fiḥel a ntezzi, ntenneḍ,
:kkestett a nɛiwdet wayeḍ !"



:laɛrac mwafaqen,
:sbeddendd arggaz am akka,
:yeẓwer, yefhem, yesen,
:am winna ur tettafem-ara,
:dɣa ait tuddar neṭqen,
:nnan : "ur tnesin-ara,
:fiḥel a ntezzi, ntenneḍ,
:kkestett a nɛiwdet wayeḍ !"



:tuddar nudant segg ul,
:ufant arggaz lkkayes,
:ɣer tidett i gg ttmuqul,
:di lḥeq mačči ad yesenɣes,
:tekkredd taddart, teggul :
:"arggaz-aggi ad yettwakkes,
:fiḥel a ntezzi, ntenneḍ,
:kkestett a nɛiwdet wayeḍ !"



:taddart teggul ar ttaf,
:alarmi tnuda tufa,
:win dd-sbedden yufaf,
:yezmer i mkkul tilufa,
:yekkerdd udrum s-zɛef,
:yennadd : "ur tnesin-ara,
:fiḥel a ntezzi, ntenneḍ,
:kkestett a nɛiwdet wayeḍ !"



:yekkerdd udrum yemjamal,
:yebda ameyez di lɣaci,
:yextar bab bb-uzal,
:ttqaddaren medden irkkweli,
:yekkerdd gma-s ɣer cwal :
:"amek tenwid tifed-iyi ?
:fiḥel a ntezzi, ntenneḍ,
:kkestett a nɛiwdet wayeḍ !"



:"tura ur dd-yeqim nefhem, 
:teṣubb sangga ur dd-ttali,
:anwa igg laq ad yeḥkkem,
:m(a) ur di tqebblem nekkini?"



:"anwa igg laq ad yeḥkkem, 
:m(a) ur kk-nqebbel keččini ?
:teẓram amek a nexdem :
:as nsiwel iwberanni !"



:aṭas bbwi ad as yinnin :
:«leflani aɣ yesefcel»,
:widak d wid ur nesin,
:amek i la teddunt temsal,
:qbel at zerɛeḍ timẓin,
:ẓer qebl amek igg g(r)a wakal,
:ayaqbayli, ayaqbayli, ayaqbayli,
:irefedn aberanni,
:ayaqbayli, ayaqbayli, ayaqbayli,
:i ttağğan gma-s yeɣli,



:yeğğayasdd baba-s ci,
:ur yeẓri d-acu yesɛa,
:dɣa ad yeḥekkem felli,
:ma d-as nqebl anecta ?
:awal-is ur yettɛeddi,
:nettruẓu, laɛmer nekna,
:ayaqbayli, ayaqbayli, ayaqbayli, 
:irefedn aberanni,
:ayaqbayli, ayaqbayli, ayaqbayli, 
:i ttağğan gma-s yeɣli,




:amek baba-s d-ameksa,
:asa d-neţţa ad i ḥekkmen ?
:mi gg kker zehr-is yeɣra,
:tura yerfed-dd s-wallen,
:dɣa awal-is ma yeɛedda,
:claɣem-aggi ar d-ttwakksen !
:ayaqbayli, ayaqbayli, ayaqbayli,
:irefedn aberanni,
:ayaqbayli, ayaqbayli, ayaqbayli,
:i ttağğan gma-s yeɣli,



:si nig-nneɣ ḥedd ur yelli,
:ntettu i diri-yeɣ,
:igenni-nneɣ a dd-yefkk itri,
:at i dd-nerr d-aɛdaw fellaɣ,
:at neğğ kkan a dd-yeflali,
:a nekker yides a nennaɣ,
:ayaqbayli, ayaqbayli, ayaqbayli, 
:irefedn aberanni,
:ayaqbayli, ayaqbayli, ayaqbayli, 
:i ttağğan gma-s yeɣli…

'''Gma'''

:Reggmeɣ-k a gma ur tt-ṣeḍḥiɣ,
:ayen akken akkw id-ak nniɣ,
:iḥuz-akk ur di-yezggil,

:Ma ɣelḍeɣ deg wayen zriɣ,
:aqli d lɛebd ay lliɣ,
:ahat zeggdeɣ-as i lkkil,

:Yakk tezriḍ sgek d acu rjjiɣ,
:ur k-qaleɣ ur d-iyi-ttqil,
:bɣiɣ kkan akk-steqsiɣ,
:amek i tega tidett ?
:mmel-iyi...

:Uh, uh,  sameḥt-iyi,
:nekk d ameddaḥ ur n-tteḍḥi,
:ur n-ḥebbes di tikli,
:ttabden tabburt, tabburt,
:ayen inwa tidett a-tt-yini...

:Teslam-asen- d mi nnuɣen,
:di mkkul ljjiha ṣuɣen,
:wa maɛdur, wa d lḥeq-is,

:tadukkli bb-was-mi kerzen,
:naɣ mi zraɛn naɣ mi srewten,
:truḥ wer d-iggwri later-is,

:ḍeggren ayen ɣef i ɛetben,
:kkul wa igg ḍegger d-iɣsen-is,
:yeqar-as dayen iketben
:xarsum yetṭebbir ul-is,


:Uh, uh, sameḥt-iyi,
:nekk d ameddaḥ ur n-tteḍḥi,
:ur n-ḥebbes di tikli,
:ttabden tabburt, tabburt,
:ayen inwa tidett a-tt-yini...

:Afcal-ik angga i t-ufan,
:mi sen ihwa naɣ mi stufan,
:snen ad jebden lexyuḍ,

:wis ma d-ul-ik igg lhan,
:naɣ imi tesɛid laman,
:ik faqen amek i-t-teduḍ,

:akk id awin di nnican,
:erankk s-anda bɣan, telḥuḍ,
:asmi bbwḍen ayen akkw bɣan,
:jjan-ak allen-ik a-truḍ,

:Uh, uh,  sameḥt-iyi,
:nekk d ameddaḥ ur n-tteḍḥi,
:ur n-ḥebbes di tikli,
:ttabden tabburt, tabburt,
:ayen inwa tidett a-tt-yini...

:Lferḥ-ik a yaqbayli,
:ma tesleḍ yiwen ak yinni,
:tirugza d kečč id bab-is,

:s-anda i d-as yehwa akk yawi,
:as tuɣaleḍ d lfuci
:ar-ay-rfed ger ifasen-is,

:akk yettɛemir s-yimi,
:yisek ara-yeɣeḍl aɛdaw-is,
:di teɣmert akk-yetekki,
:ma yekkfu yisek cuɣl-is,

:Uh, uh, sameḥt-iyi,
:nekk d ameddaḥ ur n-tteḍḥi,
:ur n-ḥebbes di tikli,
:ttabden tabburt, tabburt,
:ayen inwa tidett a-tt-yini...

:Tagmatt s-yiles ḥlawen,
:nettbeddil-as di ṣifa,
:xas akken deg ulawen,
:s-wawal arzagen nḥulfa,
:neḍmaɛɛ tagmatt d-ilulen,
:nreggm-itt mi tt-nwala,
:nettajja-tt tezgga tuḍen,
:nettru ɣef ljjehd-is yekkfa,
:nettruẓu-y-as ifadden ,
:amzun nuggwad ma teḥla,

:A gma xas mmel-iyi,
:ma telha tegmatt ma tili ?
:A gma xas mmel-iyi,
:ma telha s tidett naɣ ala ?

:Fehmeɣ-kk tfehemḍ-iyi,
:s-ayen i n-sarem an-feɣ,
:ad n-snulfu tadukli,
:ad nernu wiyaḍ ɣer-nneɣ,
:an sexdem di lɣaci,
:alama teddun yis-nneɣ,
:dinna s-imir an wali,
:anwa ara iẓewren geranneɣ,
:yiwen ad iṣeḥ ukkwursi,
:Lm-ur i tekkseḍ, akk-kkseɣ,

:A gma xas mmel-iyi,
:ma telha tdukkli ma tili ?
:A gma xas mmel-iyi,
:ma telha s tidett naɣ ala ?

:Lluẓeɣ kečč telluzeḍ,
:ilaq-aɣ an ddukkel,
:ɣef wid ɣ-icban an ḥafeḍ,
:lḥeq at-id n-sekfel,
:ayla-nneɣ ar d-at naweḍ,
:an ekkes tamɛict n ddel,
:mi nerwa laẓ at nesfeḍ,
:nekkwni d wid irebḥen naɛdel,
:s-ameɣbun ur n-tenneḍ,
:amer ad aɣ d-isiwel,


:LA gma xas mmel-iyi,
:ma telha tawant ma tili ?
:A gma xas mmel-iyi,
:Ma telha s tidett neɣ ala ?


:A nennaɣ ɣef tlelli,
:yid-nneɣ ayen ibɣun yeḍru,
:kkret an bdut tikli,
:snesla icudden a-tt-nefru,
:a nefkk nuba i lɣaci,
:kkul wa as-nesfeḍ ayen iru,
:ad as-nbeddel tikli,
:siwa akken ilaq ara telḥu,
:win ur nhedder am nekwni,
:ar d-as nessifeg aqaru,


:A gma xas mmel-iyi
:ma telha tlelli ma tili ?
:A gma xas mmel-iyi
:ma telha s tidett naɣ ala ?


:Wiggi yettṣeggimen cna,
:ɣer ğiha-nneɣ a-ten-id nernu ,
:a-sen-nini n-tt-dafaɛɛ,
:ɣef Teqbaylit ad teḥyu,
:ad aɣ-d-ɛiwnen merra,
:kkul yiwen ad yehdu asefru,
:mi nebbweḍ s-ayen nebɣa,
:ṣut-nsen ad at nemḥu,
:ulla d-afrux di lexla,
:a-t-neṣegged ma yecnu,

:A GMA XAS MMEL-IYI,
:MA D TTAQBAYLIT I NETTNADI ?
:A GMA XAS MMEL-IYI,
:NAɣ MA D AKKWERSI I NEBɣA ???

'''GMA UR NESTEḌḤI'''

:Inas i gma wer neẓri,
:mačči s tmuɣli ,
:ar at cebbwleḍ lebḥer yersen,
:jbed-dd arɛud n-igenni,
:lehwa d-ubruri,
:asemmiḍ d-ideflawen,
:tezged-dd mbbɛid s-tmuɣli,
:ad tezṛeḍ as-nni
:wali lembbwaber ad iɣerqen...

:Anida-t webrid,
:nettrağğu mazal nufa ?
:Anida-tt tidett,
:t-ttnadi wer daɣ tufa ?
:Angga-t lbaṭel,
:yettakken lğğehd i tlufa ?
:Win ur tettnadi,
:tezṛiḍ ɣurek i dd-yestufa,
:arwu taguni,
:tiniḍ-as isehl i twakksa...

:Ma yeḥmu wul-iw,
:iṭij ɣer lğğiha-s yewwet,
:tassa-w tedduri,
:teqim i wegris semḍet,
:ma teḥmu tassa-w,
:iṭij fell-as i dd-yecreq,
:ul-iw yedduri,
:s-ugris yebɣa ad iceqeq...

:Ad ak ggalleɣ,
:uḥeq ayen ɣef ur tebniḍ,
:ad ak ggalleɣ,
:ar ayen aɛzizen ur teẓriḍ,
:siwa ma tekkseḍ,
:targit-nni deg i teɣliḍ,
:ma yella tẓewṛeḍ,
:ad tefɣeḍ s-ayen tebɣiḍ,
:ma yella tfehmeḍ,
:kkul gma-k ar d as tiniḍ,

:Azaglu yerẓen,
:nettrağğu ak ɛiwden wayeḍ,
:kkul agu yekksen,
:gma-s akk i dd-yessiweḍ,
:kkul afus ikk yewten,
:m ikk iself ad as teḍseḍ,
:a win yettwarzen,
:iğğhed rebg si teqneḍ,
:afus kk icudden,
:suden-it uqbel at-ɣeẓeḍ....

== Tamselyut, Iseddagen & Izdayen Iberraniyen ==

* Wikipedia s tefranṣiṣt
* Tamedurt n Lunis At Mengellat sɣur Tassadit Yacine, « Aït Menguellet chante », Préface de Kateb Yacine, Paris, la Découverte, 1989.
* Mohammed Djellaoui, « L’image poétique dans l’œuvre de Lounis Aït Menguellet - Du patrimoine à l’innovation » (Essai) - Éditions Les Pages Bleues, Alger, 2005.


[[Category:Aẓawan]]

[[en:Lounis Ait Menguellet]]
[[fr:Lounis Ait Menguellet]]
[[it:Lounis Ait Menguellet]]
[[nl:Lounis Ait Menguellet]]
[[nn:Lounis Ait Menguellet]]
