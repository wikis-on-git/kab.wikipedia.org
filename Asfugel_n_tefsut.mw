[[Tugna:Asfugel n tefsut.jpeg|thumb|Asfugel n tefsut di Tmurt n Leqbayel]]

Di [[Tamurt n Leqbayel|Tmurt n Leqbayel]] ak d waṭas n temnaḍin n Tmazɣa, zik-nni, '''sfugulen medden mi d-tewweḍ tefsut'''. Amagger n tefsut d ansay, yella assaɣ ak-d ugama. D tagnit ideg d-mmalen medden tumert-nsen imi d-yuki ugama seg umeɣrud n tegrest, ama d imɣan, ama d ibeɛɛac. Ansay-agi d asfillet i lɣella ak-d uǧuǧǧeg n tudert.

== Amek i tmaggaren tafsut ==

[[File:Fête du Tifeswin a Menâa dans les Aures 2013 - 2.JPG|thumb]]
[[File:Fête du Tifeswin a Menâa dans les Aures 2013 - 4.JPG|thumb]]
[[File:Fête du Tifeswin a Menâa dans les Aures 2013 - 6.JPG|thumb]]
[[File:Fête du Tifeswin a Menâa dans les Aures 2013 - 7.JPG|thumb|Asfugel n tefsut di Menɛa, Lewras (2013)]]

Deg umenzu n tefsut, ttenkaren medden di tafrara akken ur yeggan ara sseɛd-nsen. Uqbel alluy n yiṭij, ad yebdu umeslay d unecreḥ. Tilawin ad serḥent i teɣratin akken ad d-sakint igerdan yeṭṭsen, yerna ad kksent tuggdi i yezgaren, ladɣa qqarent-asen ɣer umeẓẓuɣ : « Beccreɣ-ken ay izgaren tekcem tefsut, teffeɣ ccetwa. » Di kra n temnaḍin, ass-ni, ttagant tilawin timmi s yimeṭṭi n uzezzu neɣ tkeḥḥilent s taẓult.

Tilawin d yigerdan ttarran tiɣrifin d tḍellaɛt, tteṭfen abrid ɣer lexlawi d tɣezza akken ad maggren tafsut. Ad leḥḥun ad cennun:

{{Quote|Lɛeslama-m a tafsut,<br>Ad neǧuǧǧug ad nettkufut,<br>Ad nettnernay am tagut,<br>Di leɛnaya n Jebrayen lɣut.}}

Qqaren daɣen:

{{Quote|Lɛeslama-m a tafsut,<br>A tin umi cebḥen lenwar!<br>Ma d ccetwa tfukk,<br>Truḥ am tagut la-qrar.}}

Dinna di lexla, tilawin gemrent-d imɣan, igerdan tteksen-d tijeǧǧigin d texlulin. Kra seg yemɣan ad ten-sewwent d tiremt n wass-nni, kra niḍen ḥeǧǧbent-d yis-sen tistan akken ur asent-ittruḥu ara uyefki. Igerdan, ad ṭṭfen tixlulin-nni i d-kksen ad selfen yis-sent i wallen-nsen imir ad as-inin: {{Ameslay|Ur ttaḍnent wallen-nneɣ akken ttaḍnent texlulin n Nnbi. D tiṭ i kent-iwalan aseggas-a ara kent-iwalin qabel.}} Mi ɛyan di tikli d ccnawi d unecreḥ ad qqimen ad ččen tiɣrifin-nni ay uwin yid-sen. Imir ad d-uɣalen s axxam.

=== Asewwi ===

Tagella i d-ttagan medden (ama i yimekli, ama i yimensi) deg umenzu n tefsut temgarad si tembaḍt ɣer tayeḍ. Sewwayen-d tiɣrifin neɣ taḥlult n tbidest d uwren iwumi qqaren « tabazint » neɣ « tiẓemmi ». Sewwayen-d seksu s uderyis, am wakken i d-sewwayen daɣen acewwaḍ s uyefki. Acewwaḍ-agi s uyefki d tgella swayes sfilliten ad yimɣur uqḍar, yerna ad ifukti uyefki. Nezmer daɣen ad d-nebder « aɣrum bu-leḥwal » neɣ « bu-yisufar », ttarran-as daxel aṭas n yimɣan: lebṣel, ticcert, ifelfel, nneɛneɛ, felgu, timejja, zzeɛter...

== Tira d temselɣa ==
* Amagrad-agi yettugemred seg: ''Le Rituel Agraire'' n H. Genevois, FDB.

== Ẓer daɣen ==

* [[Asfugel n yennayer]]

[[Taggayt:Tameɣra]]
