[[Image:Avec-lounes.jpg|thumbnail|200px|right|'''Lwennas Meɛṭub''' deg 1988 asmi t-ewten iğadarmiyen]]
'''Lwennas Meɛṭub''' ilul deg 24 n [[yennayer 1956|yennayer]] [[1956]] di taddart n Tawrirt Musa deg At Dwala, di [[Tamurt n leqbayel|tamurt n yezwawen]]. Mi yessiweḍ tesɛa n isegassen deg lɛemer-is ixedm-d snitra-s tamezwarut akk-d ccnawi-s imezwura. Tarmit-is tasertayt, tadelsant, akk-d tugna-s tebda s ifukal gar izwawen akk-d iɛsekriyen n wanabad n Ledzayer deg 1963-1964. Deg 1968 Anabad n [[Lezzayer|Ledzayer]] yeseɣser-d asertay n [[Aɛereb]] n [[Imaziɣen]]; Maɛṭub yeḥbes-d leqraya-ines kra n isegassen mbeɛd yunag ɣer [[Fransa|Fransa]].

==Tamɣit==

Lwennas Meɛṭub yebda tanunnect deg ddunit n uzawan s talilt n uccenay azwaw Idir; l album amezwaru-ines "''Ay, Izem!"'' deg 1978, yiwen si ger 36 deg tuddert-is merra, yella d asmures ameqqran deg tamurt n yezwawen.

Lwennas Meɛṭub ixdem-d abaraz amezwaru-ines deg Yebrir 1980 di lweqt n Tafsut Tamaziɣt imi agdud azwaw ibed mgal anabad n dreɛ n Ledzayer.
Azawan-is d asserwi n Caɛbi s uzawan amaziɣ ; idrisen-ines heddren ɣef tarmurt n imaziɣen, tilelli, tugdut, tayri, nnfu, timektit, amezruy, lehna, akk-d izerfan n yemdanen; ihedr-ed ɣef ayen yellan, ayen yelhan neɣ yerkan, deg tudert n medden merra. 

==Tudert Tasertayt==

Deg 1980 imi bdan ccwalat n [[Tafsut n imaziɣen|Tafsut Tamaziɣt]], Lwennas Matub yettwajh-ed xemsa n iberdan s iffassen n tamsetla n unabad n Ledzayer; yeqqim-ed sin isegassen deg sbitar yerna yesɛeda 17 n igzamen ɣef lğetta-s imi yewt-ed ɣef tiwwura n lmut.

Di lweqt n ttrad n tajmaɛt n tagmat n yinselmen, [[FIS|FIS]] akk-d [[GIA|GIA]], i yebɣan ad kksen tugdut si Lezdayer  deg useggas n 1992, ḥekmen fell-as s lmut. Deg ass 25 n Ctember 1994 yettwaxtef-ed si iffassen n tagmat n yinsleman, maca 15 n wussan seld aya, serḥen-as-d imi walan belli aḥric meqren n wegdud azwaw bdan ttgalan deg-sen ɣef sseba-ines.

Deg 1994 yura-d yiwet n wedlis(taktabt) ɣef tudert-is s tutlayt [[Tafransist|Tafransist]] ''“Rebelle”'' (Paris: Stock, 1995).

== Arrazen ==

* 6 n Dujember 1994 Maɛtub  yeṭṭef-ed ''Le Prix de la Mémoire'' (“Arraz n Timektit”) seg ifassen n massa [[Danielle Mitterrand|Danielle Mitterrand]], taselwayt n “tuddsa n tlelli n tafransist” (''La Fondation France Libertés'') deg temdint n Paris. 

* Deg 22 n Meɣres 1995, tuddsa n ineymas n l Canada tefka-yas ''Le Prix de la Liberté d'Expression'' (Arraz n tanfalit tilellit).  

* Dujember 19, 1995 yeṭṭef-ed ''Le Prix Tahar Djaout'' (Arraz n Taher Djawut) seg iffassen n ''La Fondation Nourredine Abba'' (Tudsa n Nourredine ɛabba) deg azadaɣ n l ''UNESCO'' deg Paris. Irwan agi yettussema ɣef yiwen n uneɣmas yettwanɣen s ifassen n "tagmat n yinsleman". 

== Ussan Ineggura ==

25 n Yunyu 1998 azal n 12:30 n tmeddit, tonobyle n Maɛtob tettwahbes ɣef rrif n webrid; bu tmegrad, yewin wegaz ur nettwassen ara, yenɣa Maɛtob, ijereh tlata n tilawen i llant yides. Aken kan, azal n sin neɣ tlata n swayɛ mbeɛd, tamgert n Maɛtob thuz tamurt n izwawen merra imi atas n medden i t-ihemlen; ilulufen n lɣaci fɣen ɣef iberdan n ttnaddin “Anabad Aqettal!”. Sebɛa n wussan n ccwal iğehden snuhzen tamurt merrra; ilemzyen nuɣen mgal tamsetla, zedmen ɣef izedaɣen akk-d ayla  n unabad. Deg 28 n Yunyu 1998 ilulufen n lɣaci hedren ussan-ed ɣef timeqbert n taddart-is am akken a t-zren ɣef tikkelt taneggarut asefken tanemmirt akken ilaq lhal.

Tamgert n Mɛṭub tedra yewit n ddurt aqbel anabad n Lezayer yesɛeda lqanun i menɛen tamaziɣt s imukan n lbaylek; Mɛṭub yella d afernan iğehden mgal lqanun agi.

Mɛṭub Lwennas nɣan-t iɛdawen n tudert amedyaz, d acennay ameqqran, d win yefkan udem yelhan i ccna n wezwawen, d aɣen d ameɣnas ameqqran n tmaziɣt d tugdut, yefka fell-asent ula d idammen-is; yella mechur deg ddunit merra imi iqerreb-ed atas n medden s imeslayen akk-d lecɣal-is.

Deg useggas mbeɛd lmut-is, asunded meqren i hebs-d Tizi Wezzu imi  ilulufen n lɣaci fɣen-ed ɣef izenqan ad belli ur ttun ara Mɛṭub . L ''BBC'' (“tudsa n tifeffaɣt n tmurt n Legliz”) txebber-ed belli ahric ameqran n lɣaci lumen anabad n Ledzayer ɣef lmut-is ur qebeln ara tamacahutt n unabad i qqaren belli d tagmat n yinsleman i t-inɣan.

Azal n 20,000 n lɣaci fɣen-ed ɣef izenqan deg useggas wis tlata n temgert-is.

Sin iberdan deg timdinin n Grenoble akk-d Lyon, tamurt n Fransa, ttuseman ɣef Maɛtub Lwennass. 

Tawacult-is txelq-ed yewit n tudsa (Tundsa n Mɛṭub Lwennas) iwakken ad seɣlin tafat ɣef ssiba n temgert-is akk-d ad rnun  lğehd-nsen i wid yettnaɣen ɣef izerfan n yemdanen merra. 

Aḥric ameqran n tudert-is Mɛṭub yella d argaz urmid n izerfan n wegdud azwaw, tugdut, akk-d tilelli; ɣas akken wid yerkan ttqelliben amek ara t-susmen, imi nɣant, Mɛṭub deg wulawen n wegdud-is mazal yedder.


== Awal af Lwennas Meɛṭub sɣur N. Amara n imyura.net ==


D amaγras n tugdut d tlelli. D itri n tmaziγt d tzuri. D azamul n tirrugza d tdukli. Tudert-is tcuba γer tmeddurin nwid t-yezwaren deg watmaten-is am Yugurten d Mulud MΣEMRI, yedder-itt deg was mi s-d-llint wallen d amennuγ γef tutlayt d yedles amaziγ. Yefka-tt d asfel i wakken agdud Amaziγ ad yesεu amkan-is d wazal-is deg umaḍal. Wagi d Acennay, d amedyaz, d amyaru d amaγnas n tmentilt tamaziγt d MATUB Lwennas.
 
Deg wul n udrar n Ğerğer deg At Dwala, di taddart n Tewrirt Musa, ilul Lwennas MAΣTUB ass n 24 deg wagur n Yennayer aseggas n 1956. Yelli-d allen-is ar ddunit yufa-d ala yemma-s d setti-s acku baba-s yuγ-it lḥal d iminig di tmurt n Fransa. D ayen yeğğan Lwennas ur yessin ara lḥamu n yidis ubabat.
Yemma-s d setti-s rebbant-t s ccuq imi d netta i d argaz awḥid n uxxam. Yezga ar yidis n yemma-s anda tebγu truḥ ama imi ara txeddem lexla neγ imi ara tetteg tilufa n uxxam.  Yemma-s d yiwet n tmeṭṭut yerwan afud, yerwan tamusni. Di lawan imi ara tetteg tilufa-s tezga tettawi icewwiqen, imi ara d-zzin i lkanun tezga tettawi-d timucuha, inzan d temsaeraq ayagi akk Lwennas yerra-t di ddehn-is yella-yas d aγerbaz n yedles i yessekles deg wallaγ-is, i irebban deg-s tayri izuran-is.  
Deg useggas 1961 yekcem γer uγerbaz i tikkelt tamenzut. xas akken ur yeqbil ara tikti n tγimit-is deg yiwen umḍiq acḥal n tsaetin maca skud ilemmed simmal iḥemmel aγerbaz acku iselmaden-is d Imrabḍen irumyen, i sen-d-yettmeslayen yal tikkelt γef igelliden Imaziγen, γef umezruy n Tefriqt ugafa. Ayagi yesnerna deg-s acuddu-ines γer tnettit-is.
Deg useggas 1962 Lezzayer tewwi timunent, Lwennas xas akken d ameẓyan maca am netta am Izzayriyen yesferḥ-it waya acku yeḥṣa s wazal n tlelli. Lferḥ-agi ur idum ara imi mazal i s-bennen i tiẓeṭ n talwit armi tekcem tmurt n Leqbayel di traḍ ger imeqranen n lwilaya tis kraḍ mgal Ben Bella i yellan d aselway n tigduda. Lbaṭel ieeddan imiren γef wegdud Aqbayli yugar win texdem Fransa. Ayen iḥuzan Lwennas d aḥettem n tiεirubt γef wegdud Azzayri.  Deg useggas 1968, aselway  n tmurt Bumedyan d unaγlaf amenzu Ḥmed Ṭaleb El Ibrahimi ssuffγen-d asaḍuf unsib n tiεirubt. Ayagi Lwennas ur t-yeqbil ara , akken ur t-qbilen ara tugti n imezdaγ n tmurt n Leqbayel acku idles d tnettit Tamaziγt ttwarekḍen. D timsal yecban tigi i d-yeslulen deg-s tanekra war tilas .
 
Tanekra n Lwennas mgal wid yerran takmamt i wegdud Amaziγ tella-d s usefru. Imi deg wasmi yella d anubi (adolescent) i yebda icennu, i yessemḥas i yicennayen imeqranen n teqbaylit i s-yellan d aγerbaz yecban Sliman Σazem, Ccix Elḥesnawi, Elεenqa ,...   Deg iseggasen n tagara n 60 ar tazwara 70 Lwennas d twacult-is uγalen s tmezduγt γer temdint n Burğ Mnayel imi dinna i ixeddem baba-s. Di lawan nni i yella di tesnawit, dinna yufa imedukkal d wi d-yemzaga tiktiwin, cennun akken, tteffγen akken. Almud mačči d win s-yeččuren tiṭ imi mačči s tutlayt n Tmaziγt i ilemmed, γef waya yettawi yid-s ar uγerbaz iḍrisen s tutlayt n Tmaziγt i yesselmad i yemdukkal-is, almi d ass ideg –s-faqen, dγa qecεen-t-id deg uγerbaz. 
Deg useggas 1976 yekcem γer lεesker dinna dγa i yemlal d ucannay Yidir. Asmi d-yeffeγ di lεesker, imawlan-is, yuγ-iten lḥal uγalen-d ar taddart-nsen Tawrirt Musa . Di lawan-nni dγa i d-yessuffeγ tasfift-is tamenzut “Ay izem”, i yekcem deg umusu adelsan Amaziγ γer tama n Saεid SADI, Ferḥat IMAZIΓEN, sduklen iγalen-nsen i truẓi n leqyud s icudden tamaziγt. Yal wa s wayen mi yezmer. Netta dγa mebla akukru, mebla tugdi, s umeslay n teqbaylit lqayen d uẓawan aγerfan, yenna-d tidett qerriḥen, ibeggen-d imesbaṭliyen d tkerkas-nsen. D ayen i t-yeğğan yekcem ulawen n yemdanen akk i t-yesnen.
Ass n 9 di Tuber 1988 Lwennas yettwawet s reṣṣas s ufus n iğedermiyen di Micli di lawan mi iqeddec γef talwit d tugdut. Agdud Aqbayli, yenhewwal, nfeggaḍen d tirni γer sbiṭar n Lezzayer. Γas akken tiyita yečča mačči d tin meẓẓiyen maca, s wafud d tebγest, yuγal-d γer wannar n umennuγ d ccna s useffeγ n tesfifin anda d-yettmeslay i yinebbaḍen imesbaṭliyen i iḥekmen tamurt n Lezzayer.
Ass n 25 deg wagur n Ctember 1994 di lawan mi yella deg yiwet n Lqahwa di Taxuxt, ẓedmen-d fell-as irebraben ineslmen s yemrigen ( armes) ḥewṣen-t. Wwin-t , 15 n wussan ur d-iban. Imezdaγ n tmurt n leqbayel, ffγen-d s iberdan i usuter n userreḥ-ines ma ulac d ṭrad ara yekkren di tmurt n Lezzayer. Irebraben iḥekmen fell-as s lmut  serḥen-as-d ass n 10 Tuber 1994. Imir kan yunag γer Fransa, dinna ahat ad yettwasellek deg ifassen iwaγezniwen.
Tanegmit-is ( sa revendication) d tin ikemlen xas yella di Fransa, s tmeγriwin n ccna iga di L’Olympia ar Zenith ar Palais de congrés,... , yuli ccan-is. Imiren i yura adlis iwumi isemma “ LE REBELLE” , deg-s yemmeslay-d γef tudert-is di tmetti Tazzayrit, γef yedles,d tutlayt-is –ticeγben, γef tsertit, γef talsa d yizerfan n umdan s umata.
Deg wass n 6 Dejember 1994, yettunefk-as warraz n Timektit (Le Prix de la Mémoire) s ufus n Massa Danielle Mitterrand,  taselwayt n tuddsa n tlelli tafransist   (La Fondation France Libertés) deg temdint n PARIS. Deg wass n 22 Maγres 1995, d tuddsa n ineγmasen (S.C.I.J ) n tmurt n Canada i s-yefkan arraz n tlelli umeslay (Le Prix de la Liberté d'expression). Ass n 19 Dujember 1995 yettunefk-as warraz n Ṭaher Ğawut sγur tiddukla n Nurdin ABBA.
Deg wass 25 yunyu 1998 di lawan mi d-yeffeγ di temndint n Tizi Wezzu, iteddu s axxam netta d tmeṭṭut-is d snat n teslifin-is, yiwet n terbaεt yettuselḥen sastin s reṣṣas γef ṭunubil ideg llan. Yettwanγa di lawan mi d-yettheggi snat n tesfifin ideg d-yewwet s leqseḥ deg udabu Azzayri d tarbaεt tineslemt, anda ibeddel imeslayen i ccna aγelnaw Azzayri Qassaman, yerra-t s yisem AΓURU.
Ass n tenṭelt-is 28 yunyu 1998 d luluf n yemdanen i yerzan γer Tewrirt Musa, ḥedren tanṭelt-is. ugar n 15 wussan tamurt n Leqbayel ama di Tizi Wezzu neγ d Bgayet d Tubirett, neqlabent, ffγen-d ttsuγun adabu aqettal ( Pouvoir assassin), ḍran-d cwalat meqqren, ilmeẓyen sserγen kra n wayen yellan d ayla n Ddula. D tidyanin i d-yeglan s tmenγit n 3 warrac s ufus n yemsulṭa.
Ass-a di tmurt n Fransa, aṭas imekwan imi fkan isem n Lwennas Matub, d tajmilt i wayen yexdem, imi d amdan n talwit, d amdan n talsa yuklalen arraz n NUBEL. Assa icennayen n Tebaylit, ulac win ur s-yerrin ara tajmilt xarṣum s yiwet n tezlitt. Tudrin n Leqbayel, tidukliwin tidelsanin yellan deg umaḍal merra fkan lεehd ur terzin, yal tikkelt smektayen-d imulliyen n tlalit-is neγ n tmenγit-is. Taddart iγer ara terẓuḍ,  tugna-ines a k-id-tmagar.
Ihi ass-a xas iγab s tmuγli gar-aneγ maca ṣṣut-is yettbaεziq di yal tama. Amezruy d-yeğğa ad yeqqim i lebda tasuta ad t-tettak i tayeḍ.

Yella walbaεḍ yella ulac-it, yella walbaεḍ ulac-it yella

 



== Iseddagen d Yizdayen iberraniyen ==

* [http://www.matoub.net Matoub.net] — Fondation Lounès Matoub
* [http://www.answers.com/topic/loun-s-matoub Answer.com] — Lounès Matoub
* [http://www.imyura.net imyura.net] — Asmel n Tasekla
[[Taggayt:Tameddurt|Meɛṭub]]
[[Taggayt:Acennay|Meɛṭub]]

[[ar:الوناس معطوب]]
[[en:Lounès Matoub]]
[[fr:Lounès Matoub]]
[[it:Lounès Matoub]]
[[nl:Matoub Lounès]]
