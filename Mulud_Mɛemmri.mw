<div style="font-family:Arial Unicode MS, Tahoma;">
'''Mulud At Mamar''' d amyaru ameqqran, d amdan yefkan azal ameqqran i yedles d tutlayt Tamaziɣt, d netta i d amezwaru i yeslemden Tamaziɣt di tesdawit n [[Lezzayer|'''Lezzayer''']].

'''Dda Lmulud''' ilul ass 28 dujember 1917 di Tewrirt Mimun deg at Yanni di [[Tizi Wezzu|'''Tizi Wezzu''']]. Yemmut ass 25 n furar 1989 di ɛin n Defla deg webrid n tuɣalin-is si Lmerruk.


[[Image:MuludAtMamar2.jpg|right|300px|thumb|'''Mulud At Mamar''' di talit isegasen n 50]]

[[Image:Mulud At Mamar.jpg|right|300px|thumb|'''Mulud At Mamar''' di tagara ines]]


== Tameddurt ==


'''Mulud At Mamar''' i lmed, imi yella d amecttuh, deg aɣerbaz n taddart-is. Deg 1928 yemsafr-ed ɣer Lmrruk ɣef taxxamt n unat-is g Ribat. Rebɛa isegassen mbeɛd yuɣal-ed ɣer Lezzayer ad ikemmel almad-ines deg uɣerbaz iwumi qqaren “Bugeaud” di temdint n Lezzayer; kra n isegassen mbeɛd, imi ikeml-ed almad-is, yeğğa-d aneggaru agi ɣef yewin aɣerbaz nniden iwumi qqaren ''“Louis-le-Grand”'' di temdint n Paris iwakken ad yuɣal d aselmad.


Deg 1939 ikcem-ed ɣef tazemmalt, asmi Ttrad n Ddunit II tebda-d, lameɛna yeţwasereh-ed deg Tuber 1940: Lmulud Mɛemri ikcem-ed ɣef aɣiwen n tisekwla n uɣerbaz n temdint Ledzayer. 


Deg 1942, mbeɛd aggwad n Lmarican ɣef Tafriqt ugafa, Mɛemri yeţnuda ɣef tazemmalt s tikkelt tis snat; yezra igran n imenɣi n '''Talyan''', '''Fransa''', akk-d n '''Lalman'''


Di taggara n ttrad, 1945, yeswejd-ed, deg Paris, ɣef tamenyugart n iselmaden; mbeɛd ayagi yuɣal-ed ɣef Lezzayer deg Ctember 1947.  Yesselmad deg Lemdiya akk-d Ben-ɛaknun yerna yura-d taktabt-is tamezwarut, '''Tadart i yeţţwaţun''' (''La Colline oubliée'') deg 1952. lemeɛna seddaw n tiggermemt n temɛict deg Lezzayer yeğğa-d temdint n Ledzayer deg 1957.


Seg 1957 armi 1962, Mulud At Mamar iɛacc g Lmerruk.


Deg 1962, armi terbeh azarug-ines, Mulud At Mamar ikccm-ed ɣef Lezzayer. Seg 1965 armi 1972, yesselmad Tamaziɣt deg tasdawit n temdint n Ledzayer seddaw n uferkaw n amezruy n igduden; ayagi mbeɛd tagdelt n islemaden n tamaziɣt deg 1962 ɣef ddemma n unabad n Lezzayer. 

'''Mulud At Mamar''' yeslmad tamziɣt seddaw tamagazt i hersen n tamsulta n sser n unabad n Lezzayer.


Deg 1969 Mɛemri isdukkel idrisen n umedyaz Azwaw Si Mohend.


1969 armi 1980 yella d anemhal n iferkawen n idlesen n yemdanen,  amezruy atrar, akk-d  amezruy n igduden.


Deg 1980, mbeɛd tagdelt n usarag-is deg Tizi Wezzu ɣef tamedyazt taqdimt n wegdud Azwaw, bdan ccwal n '''Tafsut Tamaziɣt'''.


1982, ixelq-ed deg Paris '''Tuddsa n Islemaden & Tagmi n Tamaziɣt''' (''Centre d Etudes de Recherches Amazighes'' ''CERAM''), akk-d tasɣunt ''Awal''. Deg 1988 Mulud Mɛemri yetwaqbel am ttbib s tamanegt deg tasdawit n ''la Sorbonne''.


'''Mulud At Mamar''' yemut deg ass 26 n Furar 1989, lameɛna ahric ameqran n medden sɛan ccek belli anabad Aɛrab n Lezzayer i t-yenɣan deg tmeddit nni; ayagi merra d ayen i gzemren a d-ssefhem s tideţ 
, akken ilaq, amexix agi.

'''Mulud At Mamar''' yeğğa later akk-d tikta meqren atker n ahric ameqran n imalwayen ayen llan deg umezruy n wegdud Azwaw; akter n Masnsen, akter n Yugurtan, akter n Lkahina, Mɛemri yebda-d abrid i yeţţawin ɣef umneɛ n rruh n wegdud Azwaw, agdud-nneɣ.

== Tajmilt i Dda Lmulud : Amussnaw nni... ==

'''Sɣur Sadi Qasi, aɣmis izuran, uṭṭun 17, Meɣres 2007'''



Ilul Mouloud Mammeri di 28 décembre 1917 di Tewrirt Mimun (At Yanni). Asmi yesɛa 12 n yiseggasen, iruḥ ɣer ɛemmis di Lmerruk. Din dɣa i yebda leqraya-ines anda yeqqim 04 n yiseggasen, yuɣal yekcem ɣer Lezzayer tamaneɣt di 1934 akken ad ikemmel taɣuri-ines di Tesnawit Bugeand. 

 
Yebda leqraya taɛlayant di Lpari di tesnawit Louis Le Grand, akken ad iheggi i temzizelt n unekcum ɣer l’ENS. Cwi ṭraḍ wis sin n umaḍal yesxerb-as aẓeṭṭa. 

 
Wwin-t ɣer lɛesker di 1939, serḥen-as-id di Ṭuber 1940. Ijerred ɣer tesdawit n tsekla di Lezzayer. Uɣalen ɛiwden iwin-t ɣer lɛesker asmi d-tekcem Marikan deg yimenɣan n Ṭelyan, n Fransa akked Lalman. 

 
Akken kan ifak ṭraḍ, Mammeri ihegga di Lpari timzizzelt n Professorat n tsekla, dɣa yuɣal-d ɣer Lzzayer di 1947. Yesɣer di Lemdiyya, yuɣal ɣer Ben Aknun. Sin ɣer-s, yeffeɣ si tmurt di 1957, imi tezmek fell-as. 

 
Yeqqim di Lmerruk si 1957 almi d 1962. Mi d-yuɣal ɣer tmurt, yeṭṭef Almmas n unadi di tussna n talsa d umezruy aqdim (CRAPE) i d-yezgan di Lezzayer tamaneɣt almi d 1979, yerna daɣ yesɣar di tasdawit n Lezzayer. 

 
Yesɣer Tamaziɣt di tesdawit n Lezzayer si 1962 ɣer 1969 asmi akken i tegguma tneɣlaft teɛna temsalt ad sseɣren tussna n talsa (Anthropologie) akked Ethnologie imi, ɛlaḥsab-ines, “tigi d tussniwin n umnekcam, ur ilaq ara ad tent-sseɣren di tesdawit n tmurt n Lezzayer!“ Yuɣal yessɣer Tamaziɣt, kan akka s lebɣi-is almi d 1973. 

 
Di Meɣres 1980, ɛerḍen-t-id yinelmaden n tesdawit n Tizi Wezzu akken ad d yawi asarag ɣef “yisefra n Zik n teqbaylit”, imḍebbren n tmurt gguman ad t-ǧǧen. D anect-a i d seba n tedyanin n Tefsut imaziɣen n 80.

 
Deg useggas 1982, yesnulfa-d di Lpari Alammas n tezrawiyin d unadi di Tmaziɣt ( CERAM ). Ma di 1985, d tasɣunt “Awal” i d-yessufeɣ. Yerna daɣ, ixeddem isaragen ɣef tutlayt d yidles d tsekla n tamaziɣt di (IHESS), yiwen n uɣerbaz i yelhan d unadi di tussniwin n tmetti. 

 
Ma d ayen yura Mouloud Mammeri, netta d yiwen seg yimura yessersen lsas i tsekla n Tmurt n yimaziɣen s tutlayt tafransist. Ungalen-is ttwassnen di ddunit meṛṛa. Dɣa sin seg-sen “L’opium et le bâton” akked “La colline oubliée” (neɣ Tawrirt yettwxattun) rran-ten d isura, yiwen s teɛrabt n Lezzayer, yessufeɣ-it-id Ahmed Rachedi, ma d wis sin s tamaziɣt, yessufeɣ-it-id Abderrahmane Bouguermouh. 

 
Akken yella d amaru i yella daɣ d amusnaw n tutlayt d yidles n tmaziɣt. Yewwet ɣef tamaziɣt s yidles d tussna. Ɣas yeɣra tutlayin nniḍen, yeṭṭef di teqbaylit i t-id-yessekren. Dɣa ur yeǧǧi yiwet : Yura ɣef tmetti, ɣef umezruy, ɣef tsekla, ɣef tutlayt… 

 
Igmer-d awalen, isefra n At Zik, yeṭṭef-iten di lkaɣeḍ, ixdem ilugan n tira i tutlayt tečča timawit. Ayen akk yura, seg yisefra n At Zik d wid n Si Muḥ Umḥend yerra-ten ɣer tefransist akken ad ten-fehmen ula d ibarraniyen. Yessufeɣ ayen yeffren di Tudrin akin i lebḥer. 

 
Ur yeǧǧi Lmerruk, ur yeǧǧi Itergiyen, ur yeǧǧi Gurara, ur yeǧǧi Icawiyen… asmi akken yekker i tutlayt n tamaziɣt d yidles n yal timetti n yimaziɣen. Amawal, ahellil du Gourara, Amawal tafransist-tatergit d amedya, imi tiṭ-is ad-d-yejmeɛ/yelqeḍ ayen yellan yakan, ad yesnerni daɣ tutlayt s usulfu n wawalen  imaynuten ara yeddun d lweqt/wakud i deg yettidir. 

 
I waken kan ad nesmekti, asmi akken tettwakes tamaziɣt si tesdawit n Lezzayer, d Mouloud Mammeri i yessutren Ahmed Taleb, aneɣlaf n tterbegga n yimiren, n lḥukuma n H.Boumediène, di octobre1965. 

 
Deg yiseggasen nni dɣa, i yebdan yilmeẓyen n tmurt n Leqbayel ara ttissinen/ttagmen sit ala n tmussni, werǧin yezɛif neɣ yergim yiwen. Rur-s, tilufa ferrunt s ttwab d lmeɛqul. S tussna d tmussni. 

 
D netta dɣa i d-yemmeslayen ɣef tutlayin tiɣerfanin di Lezzayer, iwumi kksen azal yemḍebbren d yibeɛtiyen; yenna deg yiwen n usarag yexdem di 09 meɣres 1984 di tesdawit n Montréal, Kanada; “Tutlayin i ttmeslayen s tidett yizzayriyen d taɛrabt tazzayrit d tamaziɣt. Maca ur sɛint ara amkan   am taɛrabt tufsiḥt. D taɛrabt tufsiḥt kan i yes-s stɛerfen, d tutlayt tunsibt ɣas ulamma ur tt- yesmeslay yiwen. Taɛrabt tazzayrit d tmaziɣt d tutlayin n yizzayriyen akken ma allan, maca ur sɛint amkan unṣib. Llant s tidet di tilawt, meɛni ulac-itent di tmendawt” 

 
Ma d taluft-nni i yes-s bɣan ad ssamsen amusnaw, aṭas ahat ur tt-neẓri. Yuzzel wawal di 80 ɣef akken  Mouloud Mammeri ur yeddi ara deg webrid n tegrawla n Lezzayer.

 
I wid ur neẓri, asmi akken tiweḍ temsalt n Lezzayer ɣer Ugraw n tmura yeduklen (ONU), d Mammeri i yuran aḍris n yimceggɛen n tmurt n Lezzayer, M’hemmed Yazid. Aḍris-agi yestenya-t Mammeri s yisem n Keddour. (I wid yebɣan an ɣren aḍris- agi, ad ɣren tisɣunin “Awal” akked “Iẓuran” uṭṭun 2 (furar 1999).

 
D tidet, Mammeri yettekki di tegrawla, asmi yekkat ɣef tamaziɣt, wwten akk amek ara t- ssamsen, netta ur yuklal. 

 
I wakken kan ad d-nesmekti, M. Mammeri yemmut ass n 25 février 1989 deg ubrid n Ɛin Defla, asmi d-yuɣal si temlilit di Ujda (Lmerruk) i deg yexdem asarag ɣef timawit. 

 
Aṭas n yixxamen n yidles i semman fell-as. Tasdawit n Tizi wezzu tuɣal s yissem-is. Aṭas n yicennayen i as-yerran/yettaran tajmilt. Yal aseggas, xeddmen yiselmaden isaragen ama di tesdawin ama anda nniḍen. Ulac win izemren ad yenker ayen yexdem ɣef/ i tamaziɣt. D netta dɣa i as-yennan : “win ibɣan tamaziɣt, yissin tira-s” 

 
Ihi, win ibɣan ad yerr tajmilt i “Dda Lmulud” iɣer ayen yura d wayen uran fell-as !

== Ayen yura Mulud At Mamar ==

===Ungalen=== 
*La colline oubliée, Paris, Plon, 1952; 2ème édition, Paris, Union générale d’éditions – SNED, Coll. 10/18, 1978.
*Le sommeil du juste, Paris, Plon, 1955 ; 2ème édition, Paris, Union générale d’éditions -SNED, Coll. 10/18, 1978.
*L’opium et le bâton, Paris, Plon, 1965 ; 2ème édition, Paris, Union générale d’éditions – SNED, Coll.10/18, 1978.
*La traversée, Paris, Plon, 1982, 2ème édition, Alger, Bouchène, 1992.

===Tullizin===
*Ameur des Arcades et l’ordre, Paris, 1953, Plon, «La table ronde»
*Le  zèbre, preuves, Paris, n° 76, juin 1957, pp. 33-67
*La Meute, Europe, Paris, n°567-568, juillet- août 1976, pp. 68-76.
*L’Hibiscus, Montréal, 1985, Dérives n° 49, pp. 67-80.
*Le désert atavique, Paris, 1981, Quotidien Le Monde du 16 août 1981.
*Ténéré atavique, Paris, 1983, Revue Autrement, n°5.
*Escales, Alger 1985, Révolution Africaine.

===Amezgun===
*Le Foehn ou la preuve par neuf, Paris, Publisud, 1982, 2ème édition, Paris, pièce jouée à Alger en 1967.
*Le Banquet, précédé d’un dossier, la mort absurde des Aztèques, Paris, librairie académique Perrin, 1973.

===Tasekla===
*Les isefra de Si Mohand ou Mhand, textes berbères et traduction, Paris, Maspero, 1969.
*Poèmes kabyles anciens, textes berbères et français, Paris, Maspero 1980.
*L’Ahellil du Gourara, Paris, MSH, 1984.
*Yenna-yas Ccix Muhand, Alger, Laphomic, 1989.
*Machaho, contes berbères de Kabylie, Paris, Bordas, 1980.

===Tutlayt / Grammaire et linguistique===
*Tajerrumt n tmaziɣt (tantala taqbaylit), Paris, Maspero, 1976.
*Précis de grammaire berbère, Paris, Awal, 1988.
*Lexique français-touareg, en collaboration avec J.M. Cortade, Paris, Arts et métiers graphiques, 1967.
*Amawal tamazight- français et français tamaziɣt, Imedyazen, Paris, 1980.
*Awal, cahiers d’études berbères, sous la direction de M. Mammeri, 1985-1989, Paris, Awal.

== Ayen uran fell-as ==
===Idlisen===
*Anthologie des écrivains maghrébins d’expression française, choix et présentation de J. Arnaud J. Déjeux, A. Kattibi, A. Roçth, Paris, Présence africaine, sous la direction d’A. Memmi, 2ème édition, 1965.
*Anthologie Maghrébine, Centre pédagogique maghrébin, Paris, Hachette 1965.
*Ben cheikh, J.E, Levi-Valensi, j., Diwan algérien, la poésie algérienne d’expression française de 1945 à 1965, Alger, SNED, 1967.
*Déjeux, J., littérature maghrébine d’expression française, Canada, éditions Naaman, 2ème édition, 1978.
*Khatibi, A ; le roman maghrébin, essai, Pris, Maspero, 1968.
*Fédération internationale des professeurs de français (FIPF), littérature de langue française hors de France, anthologie didactique, gembloux-Belgique, E.J.Duoulot, 1976.

 
===Tisɣunin ===
*Cahiers algériens de littérature comparée, «l’itinéraire du héros dans l’œuvre, romanesque de M. Mammeri» M.S. Dembri, Alger, faculté des lettres et sciences humaines, 1968, numéro3 pp. 79-99.
*Europe, littérature algérienne, Paris, Juillet- Août 1979, numéros 567-568.
*La nouvelle critique, numéro spécial sur la littérature algérienne, Paris, janvier 1960, numéro 112.
*Œuvres et critiques, La colline oubliée de M.Mammeri, un prix littéraire, une polémique politique, par J Déjeux, Paris.
*Revue algérienne des lettres et des sciences humaines, «Querelle autour de La colline oubliée», par M.S Dembri, Alger, 1969, numero1, pp.166-174
*Revue de l’Occident musulman, tradition et subversion dans œuvre de M. Mammeri, par A. Roche, Aix en Provence, 1976, numéro 22, pp.99-108.

===Tidiwenniyin===
*Alger républicain, Alger, 7 mai 1965, M. Mammeri : de La colline oubliée à l’Opium et le bâton.
*An Nasr, Constantine, 4 et 11 mai 1968, «mon œuvre» par M. Mammeri.
*Revue de l’éducation national (Maroc), «Quelques instants avec M. Mammeri», Rabat, Novembre-Décembre 1959, numéro 2.
*Le jour, «entre M. Mammeri et M. Mazouni», Beyrouth, 3 et 27 juin 1966.
*Dialogue M. Mammeri - P. Bourdieu sur la poésie kabyle, actes de la recherche en sciences sociales, n° 23 ; septembre 1978, Paris.
*Entretien avec P. Bourdieu, du bon usage de l’ethnologie, Paris, 1985, Awal n°1, pp.7-29.
*Entretien M. Mammeri J. Pellegri, Dunes international n°0, Alger, OREF, mars 1988.
*Entretien avec M. Mammeri, portrait radiophonique, par M. Boisvert, Montréal, 1985, divers n° 49, pp.101-119.
*Entretien avec T. Djaout, suivi d’une sottie en trois tableaux, édition Laphomic, Alger, 1987.

== Tadiwennit d Dda Mulud At Mamar id feɣ-en di tesɣunt '''Tafsut''' deg usegwas n 1981 ==
 


TADIWENNIT aki ahat ad tili d tamezwarut akka ittwagen s tmaziɣt.


'''Tafsut''' : Asmi d-tessufghed’ ungal-ik amezwaru "Tawrirt n tatut" (La Colline oubliée), yekker kra n ccwal akken. Tzemred’ ad agh-d-tesmektid’ amek ted’ra tedyant?


'''Mulud At Mamar''' : "Tawrirt n tatut" teffgh-d di 1952, meh’sub sin iseggasen uqbel ad ibdu umennugh agi aneggaru garanegh d Fr’ansa. Di lweqt nni h’seb ulac Izzayriyen yuran tikdabin ama s tefr’ansist ama s tmeslayt nnid’en. Aseggwas nni ffghen-d sin wungalen kra n wussan kan garasen, yiwen d "Tawrirt n tatut" wayed’ d "Ddar ssbitar" n Muh’emmed Dib.
Bdan ijer’nanen ar d-ttmeslayen fellasen, yalwa d ayen d-iqqar, maca akken ma llan mwafaqen f yiwen lamer’ : belli armi d imiren i d-ssufghen yezzayriyen tikdabin f tmeddurt nnsen akken t twalin nitni s yiman nnsen (deg wannecta, ma tebghid’, zeglen cwit’, acku qbel nnegh nekwni, Jean akw d T’awes Amruc ssufghen-d netta isefra s tefr’ansist akw d tterjima n isefra n teqbaylit, nettat yiwen wungal isem-is "Jacinthe noire", akw si ldjiha nnid’en Mouloud Feraoun issufgh-ed ula d netta ungal : "Mmis igellil" (maca gher yiwen umazrag n temdint tamect’uh’t isem is Rodes).

Amur ameqwran n yezzayriyen fer’h’en imi d-nnulfan ssegsen imura, maca yiwen urbaa degsen icgheb at’as di tekdabt urigh nek. Wid iceghben akka d aggagen ikubar igrummiyen, nnan-ak : ayen irgazen d tulawin illan di "Tewrirt n tatut" tdaan iman nnsen belli d Imazighen. Di lweq nni tamazight d Imazighen ur ten-id-ttadren ara mad’i ikubar igrummiyen, am akken ur ttekkin ara yakw di tmurt. Maca nek d amaru. Amerwas amezwaru umaru d tidet s t id yini, matchi a tt-izewweq akken a ttaadjeb wa nigh wa nigh wa. Yerna tidet deg yemdanen ighef d-tettawi "Tewrirt n tatut" tban : las’el nnegh nekwni s Leqbayel d amazigh, tameslayt nnegh d tamazight ; nnigh-d ayen illan akken illa. Maca aggagen agi d-nebder ur ughen ara tannumi sellen s wawal-a. Bdan laayad’ d tmucuha, yalwa d ayen d-ittawi. Yiwen iberreh’ di kra ujernan akken ar "Tawrirt n tatut" matchi d nek i tt-yuran, wayed’ isugh ar bghigh ad gregh faruq ger izzayriyen di lfayda n leh’kwem amharsan, wayed’ inna bghigh a d-snekregh amezruy yemmuten. S tidet yiwen yaared’ a d-issed’her’ acu n yisegh d-iwwi wungal i weghref n Lezzayer s lekmal-is. Di tilawt illa-yi di lbal uya : bghigh a d-sbanegh belli di tmurt n Lezzayer illa weghref amazigh s yidles-is, s tmeslayt-is d tgherma-s d umezruy-is ; ma d faruq cnan-t-id kan d tmacahut i wakken ad zewwqen tamsalt i wid ur nez’ri. Matchi d faruq ay ugaden, d tamazight i ugin.


'''Tafsut''' : Ladgha amek tella tekti n tmazight di lweqt nni ?


'''Mulud At Mamar''' : Di tilawt takti n tmazight matchi a tajd’it’ mad’i di lweqt nni deg d-ssufghegh "Tawrirt n tatut", maca ted’âef, qlil n win tt-ittawin deg wqerr’uy-is. Llan kra inalmaden qqaren deg gherbazen ula d nitni ghursen takti agi, bghan ad sferken tamazight, tt’aqa degsen ughalen kecmen deg wkabar iwimi qqaren P.P.A. (Akabar n Weghr’ef Azz’iri : Parti du Peuple Algérien). Slid wigi, agdud mazal ur d-irra ara s lexbar. Aayen ? Tamezwarut : iqerr’a n ikubar igrummiyen qqar’en-asen i lghaci nnsen belli ayen ur nelli ara d ar’umi di tmurt n Lezzayer d aâr’ab, iwakken ad zgwezlen, iwakken ur ttadjan tad’wiqt i far’uq ger izzayriyen.
Tissnat : ghran kan leqraya talemmast, ayen tesaadda tmurt nnegh qbel anekcum n tinneslemt ghars ur as-fkin ara azal, nigh ur z’r’in ara akw amek illa di tilawt, si zzman amezwaru mi bdan imeklawen imazighen n T’asili la kellun ghef iz’r’a di sseh’r’a ach’al n luluf iseggwasen aya. Degmi ghillen (yerna tigewti degsen s nneyya nnsen) belli amezruy n Lezzayer (nigh n Tmazgha s lekmal-is) ibda si lqer’n wis sebâa, amzun ssin akin texla tmurt, ur tettwazdegh ara.
Maca nek, skud heddr’en akw akken, z’righ belli a d-yas wass n tidett. Acku tidett am zzit : xelt’-itt d wayen tebghid’ nnid’en, rwi-tt, h’ull-itt, u laqrar’ a d-tifrir. Day gettghummu yit’ij s ugherbal ? Day tzemred’ a sen-tinid’ i medden : igenni d azeggwagh, a k-amnen ? Inna yas Ccix Muh’end :

« Ittusemma yakw d amqellaa W’ibghan tayerza igenni ».
Akken ibghu yili, tughal tekti n tmazight la tleh’h’u. Ger wid ittdaan yess izmer bnadem a d-ismekti aggad immuten icban Laymeche Ali, Aarmmar At H’emmuda, Fer’h’at Ali, Bennay Waali ; wiyad’ mazal ddren ar assa. Dagi ad iyi tsurfed’ a d-smektigh yiwen degsen, assa yewwed’ anda ara nawed’ : Muh’end Ameqwran At Si Aali (nekwni neqqar-as kan : Maamu Attaali), acku d netta i gslemden tikti n tmazight i Mouloud Feraoun armi yura takdabt "Isefra n Ssi Muh’-u-Mh’end" ssnen akw medden.

'''Tafsut''' : Tellid’ tesghar’ed’ tamazight di tesdawit n Lezzayer, yughal th’ebsed’...

'''Mulud At Mamar''': D tidet sseghr’egh tamazight si 1962 armi d 1973 di tesdawit n Lezzayer. Maca ilaq a d-beggnegh si tura belli matchi d leqr’aya tuns’ibt, tezga-d kan d almud n sufella, i wid yebghan a tt-ghr’en mebla ma ur’djan kra n lfayda seg-s, slid lfayda n leqr’aya s yiman-is d unadi f las’el.

Dagi ahat ilaq a nughal cwit’ akka gher wayen yaaddan qbel 1962. Asmi lligh nek s yiman-iw d anelmad di tesdawit saaddagh akk inefd’as n tmazight anda ma llan (Pari, Lezzayer, Rr’bat’). Yella yiwen uselmad n tmazight di tnezlit taseklawit, d ar’umi. D’elbegh deg-s ad cerkegh akk yid-s deg uselmed n tmazight, yenna-k : "A leflani, mazal-ik mezz’iyed’ !".
Di 1962 mi d-newwi azarug ur as-uqimegh ara ccekk belli a tt-sseghr’egh. R’uh’egh gher lewzir ittkellfen ghef leqr’aya di lweqt nni, nnigh-as ; yenna-k : "A leflani r’uh’ ad tesseghr’ed’ tafr’ansist !". Ghas akken skecmegh tamazight deg yiwet leqr’aya akken ideg tufa amkan ghas matchi d uns’ib.
Maca inelmaden ghur-sen leqraya nnid’en ideg ilaq ad saaddin ikuyad’ (wamma tamazight, am akken d-nenna, ur s&in ara deg-s lfayda). Degmi di tazwara drus i d-ittr’uh’un. Maca di lweqt nni dgha, di Fr’ans’a, ixeddamen zgan-d d ighriben mer’tayen : yiwet lghwerba ixeddim di luzinat, tissnat n yidles. Di tmurt tabarr’anit ur ghur’sen ara tikdabin s tmeslayt n babatsen d jeddit-sen , ulac igherbazen, ulac ijer’nanen, ulac amezgun, isura, tilibizyu s tmazight, kulci alamma s tmeslayt n wiyyad’ ara t-id-yawed’. Ma ur ghlid’egh ara d nitni i yennan i warraw nnsen ad r’uh’en ad ghren tamazight, armi ughalen inelmaden ttasen-d s amsir d izumal.

Ghas akken inelmaden tt’uqten, mazal tamazight ur tens’ib ara di leqraya n tesdawit. Fih’el ma âiwdegh-d ach’al iberdan d wamek akk aar’d’egh a tt-nes’begh. Werdjin smersegh ayagi. A d-smektigh kan snat tikkal tineggura. Di 1973 waqila, snulfan-d lqanun ajdid i tesdawit. Xedmegh tuttra i uneghlaf n leqraya taâlayant iwakken ad sseghregh tamazight. Yerra-yi-d tabr’at, yenna-d deg-s : "Tangiwin ilaqen ad ttwalemdent di tnezla tiseklawin n tmurt n Lezzayer llant akk deg weghtas utt’un akka d wakka." U tamazight deg weghtas nudagh-tt s teftilt ur tt-ufigh.

Yaâdda useggas. Yughal ufigh belli di lqanun ajdid yiwet tanga semman-as : tussniwin tigher’fiyin (les traditions populaires), ssgharen-tt deg usudu n taâr’abt. Amghar’ n tnezlit, igher rrigh, yenna-k : r’uh’ z’er’ akk d unemhal usudu. Qqimegh ur z’righ ach’al iberdan, ach’al n sswayaâ akk d unemhal usudu d kra isalmaden ittawi-ten-id yid-s. Seg wakken ur nemdjazi ara, nuzen mkul yiwen ahil-is i uneghlaf n leqraya taâlayant iwakken ad yefru. Setta iseggasen aya, beddlen tlata ineghlafen seg wassen ar ass-a, ur-âad ur d-rrin ara... Ineghlafen n tmeghri taâlayant n tmurt nnegh ad yili R’ebbi yid-sen, mecghulen matchi d kra !

'''Tafsut''' : Asaru « Tah’cict d uâekkaz » (L’opium et le bâton), amek llan wassaghen ger-ak d win t-id-issufghen?


'''Mulud At Mamar''' : Gar-i yides ala lxir’, ma d tikta ines di temsalt n tmazight d tid n leh’kem t-irran d anemhal n lbiru isura. Tamsalt n tmeslayt, tamsalt isura, di tilawt agnu yiwen. Skud tamazight ur tettuneh’sab ara d tameslayt n tmurt, igna icban wagi a d-ttenfufuden wa deffir wa. Ameskar usaru, tamsalt n tmeslayt ur t-tecqi ara, netta tit’-is ad ismures asaru d-iger. Maca yez’ra tikta n leh’kem (nigh icukk-itent). Degmi yebda yekkes-as i teqsit’ akk ayen idr’an di Merr’uk, acku yedr’a yakk di tmurt Imazighen n dinna. Ulac yiwen umeslay n tmazight deg wsaru merr’a. Timseqqeft ibeddel-asen ismawen i sin yergazen : Akli akk d Aamir’uc. Iqqar’-as winna : ttnadigh wi ara d-iyi yed’sen d amnas’ef ! Ihi, am akken d-nenna zgelli, matchi deg sura kan i tud’en icc-is. Leghlad’ illa di llsas.


'''Tafsut''' : Amussu n tmazight acu twalad’ degs ? Ma tzemred’ ad agh-d-inid’ acu iberdan di tedmi-k ara yessiwd’en tamazight ad tili d tameslayt tatrart?


'''Mulud At Mamar''' : Seg wasmi yebda umezruy tamurt-a d tamazight. Ihi amussu n tmazight d ayen yuran deg wful n Tamazgha, ur izmer h’ed a s yaared’ kra n tallit, ur izmir h’ed a t-imh’u. Llan aggad ittwehhimen amek armi werdjin tella tmazight d tameslayt tuns’ibt di Tmazgha. Di tilawt ilaq ad wehmen amek armi mazal Imazighen ttmeslayen tamazight ar ass-a, yili kecmen-ten-id ach’al n ledjnas seg Yefniqen (tarusi nnsen di Âutiq ttama n Aannaba di lqer’n tnac qbel Aysa) armi d Fr’ansis ur neffigh ara tamurt nnegh armi d 1962 ; u garasen kecmen-d Rr’uman , Iwandalen, Ibiz’ant’iniyen, Aar’aben, Iter’kiyen. Tamkerra d amek armi, baad tlatin n leqr’un n temharsa (nigh aad n temharsiwin), mazal nettmeslay tamazight, nessefruy yess u ssya ghef sawen a t nesselhu a t nessefrek.
Igwra-d ilaq an-nwali lih’ala akken tella di tilawt. Imi, ugar n tlatin leqr’un aya, kra yellan d tagherma yenfali kan s tmeslayin d-ikkan si berr’a : tafniqt, talatinit, tagrigit, taar’abt, tafr’ansist, tezga-d tmazight si zzman amezwaru tettwexxir’ di tenfalit, tughal ssexdamen-tt kran di tmeddurt n kullas nigh di tsekla timawt, texd’a i tmusniwin d tmusni âlayan ; mi gebgha umazigh a d-yini kra di tigi, tettarra-t tmara a tent-yaru s tmeslayin yellan d tuns’ibin di lweqtis.

Maca ass-a leqr’aya di lumur’ n tmeslayt d tsertit telh’a armi asefrek n tmeslayin icban tamazight matchi kan itmekken d atmekken, yett’ulli d tad’ullit. Tameslayt yett’fen ach’al n leqr’un aya yili yal tabucud’ant thubb-ed fellas llan deg-s imerkiden imaqqranen ; d amerwas fellanegh matchi kan annett’ef deg-s, a tt-nessefrek ula d asefrek, yerna ighar’awen llan.

Iwakken a d-yader bnadem ighar’awen agi yakw, yerna mkul yiwen a t-yagem, ilaq takdabt nigh xer’sum tazrawt ghezzifen. Ihi a ten-id-nesni kan wa deffir wa d llugha n webrid :

a) Leqr’aya :
Zik tamazight nettmeslay-itt kan d ameslay, tura ilaq a tt-neqqar’ a tt-nettaru. Ma llan igher’bazen akken axir’, mulac wa a tt-issghar i wa : ma yesseghr’-itt i yiwen yelha, ma i sin d lfayda, ma i aacr’a d rr’eh’ma, ma i meyya d lkimya. U ilaq a tt-ngher’ argaz tamett’ut : arrac uzekka d yemmat-sen ara ten-ir’ebbin di temz’i u s umata tafat n tmazight th’uza mkul yiwen, ur th’err’em h’ed.

b) Tameddurt :
Awufan an-nettmeslay tamazight di mkul mkan : deg wexxam d ayen ibanen, maca ula deg wezniq, deg yegrawen. Anda d-tezga txus’, ulac ughilif, an-nessexdem timeslayin nnid’en ar asmi ara tawed’ tmazight ula d nettat d tameslayt n tgherma tatrart.

c) Taz’ragt d umezgun :
Ilaq si tura a d-nessufugh s tmazight akk ayen izmer bnadem a t-id-issufegh deg-s, acku qqar’en : s wenjar’ i gettughal wemdan d anejjar’.

d) Amawal akkmazigh :
Wagi ghezzif ubrid-is. Tlaq terbaat ideg, mmar d lebghi, ad ttekkin imazghawalen n yal tamurt, ad ilin deg-s Imucagh, Icelh’iyen, Irifiyen, at Wat’las alemmas, Icawiyen, Imz’abiyen, Icenwiyen, Izennaten, Infusen d wiyad’ akk anda ma llan ; kul yiwen a d-iger s annar akk awalen yellan di tmazight-is netta, iwakken ad tmed tissi, akka ineggura ad walin acu n webrid iyess ara tefrek tmazight tatrart, dgha ad afen ansi ara d-jebden ayen h’dadjen.

e) Aheggi n tekdabin di mkul tanga :
Iswi nnegh nekwni : a d-yawed’ lweqt (a t-nâiwen akken a d-yawed’) ideg ara nessghar’ akk tussniwin s tmazight. Ilaq di mkul tanga : tajerr’umt, tasekla, amezruy, tussna n tmurt, tusnakt, tagharant, takrura, atg...ad mlilen imazzagen nni nitni d imazzagen n tmeslayt, iwakken a d-jebden seg wmawal akkmazigh (nigh seg weghbalu nnid’en) ismawen ilaqen i tussna ten-icqan.

Wigi d ighar’awen yellan ger ifassen nnegh ass-a, wid illan n teswiât-a deg wfus n ddula, icban rr’adyu, tilibizyu, isura, leqr’aya deg gherbazen, tbaan tasertit n ddula, ama d dulla turz’imt ama d tuqmit’. N teswiât-a abrid d-tewwi ddula nnegh di lamer’-a n tmazight d uqmid’, maca ur izmir ara ad iqqim akka, acku lebni n tmeddit d win yersen ghef ss’eh’, matchi f tmuchuha d uzewweq n tidett.


'''Tafsut''' : Dgha di temsalt-a d-neksa akka, bghigh a k- in-steqsigh f tjerr’umt turid’ s tmazight ; akk d umawal atrar.

'''
Mulud At Mamar''': Amawal d tejerr’umt d ighar’awen imenza n tmeslayt. Urigh tajerr’umt n tmazight s tmazight d amedya. Tajerr’umt d yiwet ger tussniwin, ihi ilaq ad tettaru s tmazight. Izga-d di leqr’aya ghrigh asmi lligh nek s yiman-iw d anelmad, twellhegh s aya : ghr’igh kra n tmeslayin tiberr’aniyin yalta s tjerr’umt-is. Ihi ayen xedment tmeslayin-a kul yiwet i yiman-is, bghigh a t-xedmegh i tmazight. Xuss’en kra n yismawen ur llin ara di teqbaylit, nudagh di tmazighin nnid’en, jebdegh-ten-id ssyin, ah’ric ameqqr’an si tmaceght, acku deg-s i tt’uqten wawalen n tmazight tanes’lit.

Ayen ittwaxedmen di tjerr’umt izmer ad yili di tussniwin nnid’en akk. Ilaq-agh tura a tent-naanu nitenti cwit’ cwit’...asurif asurif alamma temmed-agh tirni.

Tura, am akken id-nenna zgelli, imagraden agi merr’a ittusemma nbedr-iten-id kan d abdar, d acellef i ten-id-ncellef, maca ilaq mkul yiwen ad ighez bnadem degs.

'''TAGRAYT'''

'''Tafsut''' : Acu ara gh-d-inid’ d tagrayt?


'''Mulud At Mamar''': Tagrayt umeslay, ma tebghid’, a tt-id-nawi d taqsit’.

Yiwwas yiwen urgaz temmut-as tmett’ut, netta yugh lh’al yaadel yides, tesbedd-as axxam. Ighli-d fellas ughbel d ameqqwran. Assen ir’uh’-ed si tmurt taberr’anit yiwen uh’hib ad yerzu fellas. Isawel-as seg wezniq, irra-yas-d winna seg wexxam inna-yas :
:Qer’r’eb-ed !
:Ikcem weh’bib s axxam, yufa-n argaz yarra f ighallen-is, la itegg aghrum.
:Inna yas : A leflani, acu d aya ?
:Aqlak tettwalid’.
:Inna-yas : D kec i la iteggwen aghrum ?
:D nek. ?
:I tmett’ut-ik ?
:Tewwed’ anda ara nawed’.
:I ketch s laaqel-ik ? Temmut-ak tmett’ut ur taawded’ ara jjwadj ?
:Ur aawdegh ara.
:Aayen ?

:Inna yas : "Annagh laali
:Ikfa-yi lqebd’ ikemsen.
:Annagh dduni
:Ugin leqlub d’elsen.
:Ar akka nteggw, nfettel,
:Ar d-yefk Sidi i gesteh’sen."
:Ihi anneg awal-a d tagrayt n wawal nnegh ass-a.

Sɣur O.M (www.tamazight.fr)

----


'''Glossaire:'''

'''Asarag''' = conference

'''idlesen n yemdanen''' = Anthropologie

'''amezruy n igduden''' = Ethnologie 

'''amezruy atrar''' = Préhistoire

== Tamselyut ==

*http://www.answers.com/topic/mouloud-mammeri

*http://www.tamazight.fr

*http://www.racines-izuran.com

*http://fr.wikipedia.org/wiki/Mouloud_Mammeri
</div>
[[Category:Tameddurt]]
[[Category:Tasekla]]

[[ar:مولود معمري]]
[[en:Mouloud Mammeri]]
[[fr:Mouloud Mammeri]]
[[it:Mouloud Mammeri]]
