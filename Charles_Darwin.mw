{{infobox biography}}
'''Charles Darwin''', amassan n ugama aglizi, ilul di Shopshire ass n 12 deg furar1809, yemmut di  Dawne ass n 19 deg yebrir 1882. Imahilen-is ɣef temhazt n telmas  timuddirin ḍḥan-d d wid yessegrawlen tasnudert segmi d-yessufeɣ adlis-is Iẓuran n telmas deg useggas n 1859. Dɣa asmi yella icaε yisem-is gar imassanen s inadiyen iga, i yessker yiwet n turda  i d-yeqqaren belli tilmas akk timuddirn yellan zemrent ad ilint seg yiwen neɣ si kra kan n ijaddiyen ucriken i d-uɣent aẓar armi mehzent ɣef teɣzi n wakud, s twisi n wayen iwumi qqaren afran agaman.

Di tilawt, mačči d netta i yennan d amezwaru belli amdan yeqqers-d seg yibki (aḥallum, iddew), acku yezwar-it ɣer waya Lamarck s xemsin iseggasen, ulamma tazrawt -is netta (Darwin) ɣef tikti-nni daɣ i tettawi yerna tessegza lumuṛ s telqey ; baqi segmi d-yeffeɣ udlis-nni-ines yuɣal yegget fell-as wawal d unṭag deg ijernanen d wanda nniḍen, ladɣa si tamiwin timasɣanin (imdeyynen) i iwalan deg-s ankaṛ n wamek i yettwassen uxlaq n ddunit d wayen yettidiren, sɣur Rebbi, meḥsub werǧin i d-yella Adem neɣ Ḥewwa am akken i t-id-nnant tektabin tuɣrisin.  Ihi ur d-dduklen yid-s imassanen s tidet armi d aseggas 1870 mi rnan walan tidet-is ɣer wiyaḍ deg wayen yerzan tiẓri n tehezt (théorie d’évolution) i d-yessumer, dɣa din i tebda tdarwinẓrit tettaɣ abrid deg ubeddel n tmuɣliwin tinudranin armi d-wwḍen wallalen imaynuten di lqern wiss 20 i itebbten awal-is ula ɣef ufran agaman i yellan tuɣ yezzi-yas ccekk.
M’akken i d-yesnulfa tussan-yi tamaynut ara yuɣalen d taxatart maḍi syin d afella,  Darwin yella d amnadi kan amecṭuḥ ifukken leqraya-s deg uɣiwen  n Ṭṭebba n tesdawit n Edambourg, ihi yedda deg uɣarrabu  Beagle i yeffɣen  deg tuɣḍaṭ  unadi i tikelt tis snat, ɣer tnila n Temrikt n Wenẓul, iruḥ s yisem-is d amesnakal  kan imi d wayen i d-yelha imir. Maca ayen i t-iwellhen tikelt tamezwarut, d ayen iɣer yerra tamawt deg tgzirin n Galápagos ɣef kra n telmas n yiwen wefrux. Afrux-a llant kra n tlemas-is ɣur-neɣ ; deg tama n usammar n Bgayet qqaren-as abulkettan, deg Ǧerǧer abuferriw neɣ amenferriw (pinson). Ihi mi imuqel yaf sin ispisimanen i d-yekkan si snat tegzirin yemqaraben, ttemcabin deg kullec ala deg uqamum : yiwen zur, wayeḍ rqiq. Syin iwala yal afrux ggtent telmas-is deg yiwet n tewsit (genre), dɣa yesteqsa iman-is : ma d win iwumi qqaren Axellaq i igan akka annect-a, amek yeεni ara s-yini wayi ad s-geɣ aqamum akka, wayeḍ akken nniḍen, neɣ ad ten-ssemxlafeɣ kan deg teɣmi n rric ? Yerna mačči kan ɣur yefrax i llant lewhayem, ula si tama n iɣersiwen imeqqranen : amek yiwen deg leḥcic i ikess wayeḍ yettseyyiḍ iɣersiwen-nni at leḥcic s yiman-nsen ? Yuɣ lḥal tamella  ur telli deg teẓgi neɣ daxel n yillel, ayen izemren i kra-iḍen yečč-it !
