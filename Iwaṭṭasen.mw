'''Iwaṭṭasen''' (asuf: Awaṭṭas - s tefrensist: Wattasides), d tawacult tamaziɣt ay iḥekmen [[Merruk]] gar 1472 ed 1541. Iwaṭṭasen ulyen ɣer udabu deffir uneɣluy n [[Imrinen|Yimirinen]], d acu kan, asmi ay ḥekmen Yiwaṭṭasen, timura tinselmin n Tefriqt n Ugafa yufa-tent-id lḥal ɣlint yagi deg tallit n ḍḍeɛfan, yerna Ispenyuliyen ed Yipuṛtugaliyen llan ẓeddmen-d ɣef tefsirin (côtes) n Tefriqt n Ugafa akken ad ḍḍfen timdinin ay d-yezgan ɣef yiri n yilel (ɣef umedya, Ipuṛtugaliyen ḍḍfen timdinin n [[Sebta]] ed [[Ṭanja|Ṭenja]] deg 1471). Tallit n Yiwaṭṭasen d tin, daɣen, aydeg teɣli tgelda n [[Ɣernaṭa]] (deg 1492), d tin ay ifuken adabu n yinselmen deg Spenyul. Ddaw udabu n Yiwaṭṭasen, yeḥbes unnerni n temdinin n Meṛṛuk, yerna simal tella tettnerni tezmert n Yespenyuliyen ed Yipuṛtugaliyen deg Tefriqt n Ugafa. D aya ay yejjan tawacult n Yiseɛdiyen ad d-nekren, deg 1541 akken ad sseɣlin awanak (ddula) n Yiwaṭṭasen.

[[Category:Amezruy]]
