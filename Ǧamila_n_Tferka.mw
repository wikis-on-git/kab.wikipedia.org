Ğamila n Tferka d yiwet n tamedyazt tazwawt ifazen. Tlul-d deg taddart n Ayt Yemγur, deg tγiwant n Amecṛas di tama n Buγni ([[Tizi Wezzu]]). Tura yiwen n wedlis umi tsema '''Tiregwa n Nnfiḍ'''. Atan wayen yura fellas uneγmas Salem Amran n weγmis n [[Dépêche de Kabylie]], di Yebrir 2007, tasuqilt sγur [[Omar MOUFFOK]].


'''Aṭṭuqqet n lxir ur yettḍurru'''. Akk-a ay as-yeqqar yiwen n wanzi inefεen deg wakk inurar n tudert, ladγa deg wenrar n tmaziγt, imi s kra n wedlis ara d-yeffγen s yiles-a, nesteṛḥib yes-s imi ara yejj tamaziγt ad taf amkan-is u ad tejhed.
 
Ussan-a, yeffeγ-d wedlis n yisefra n Djamila n Tferka, tamedyazt-nni yettwassnen deg tesgilt (nnuba) n « Tamedyazt war tilas », ay d-yettqeddim [[Muḥand Taferka]] deg BRTV.
 
”Tiregwa n Nnfiḍ”, ammud (recueil) n Ğamila, d [[Muḥand Taferka]] s timmad-is ay as-d-yuran timsegrit (post-face) ay deg nezmer ad nγer '''Ttawil inefεen akk ay tesseqdac tmeṭṭut taqbaylit akk-n ad d-tessiwel γef ddunit d yiγeblan-ines netta d isefra'''. Ğamila n Tferka tessen amek ara d-tecnu kullec s usefru, u tid yettgen am nettat, tikkwal yettwakkes-asent wawal.
 
Adlis n Ğamila yesεa 180 n yisebtar yernu ulac deg-s tisuqilin (asṭerjem) γer tefṛensist (akk-n nennum nettaf deg kra n wammuden n yisefra niḍen). Taqcict-a tlul-d deg taddart n Ayt Yemγur, deg tγiwant n Amecṛas ([[Tizi Wezzu]]). Deg wammud-ines, tefka Ğamila amur ameqran i tayri akk-n ad d-tessken i medden dakk-n γas ma yella nesmeεreq nettu-tt, tayri dima tetteqqel-d, dima nesmektay-itt-id. Dγa, Ğamila tcennu γef wakk idisan n tayri, ula γef uḥemmel n tayri u mi ara nγer isefra-ines, ur nettḥulfu i trutint, wala i uεiwed. Isefra n Ğamila ccuṛen d tamitafuṛt akk d tugniwin n tmedyazt.
 
Deg usefru-ines ”Mi iḍaq ṛṛuḥ”, teqqar-d :
 
Aman leḥḥun deg lqaεa
Mi iḍaq seg-i
Ccwal selleγ-as yettεeyyiḍ
Taṛwiḥt ihennan, temḥa
 
Tettkemmil :
 
Ur zmirent tejmilin
Lxir-ik ad ak-t-rrent
Neγ aḥriq n tjejjigin
Yal ass ma hdiγ-ak-tent
Ad yettwalas wul ddin
 
Tamuγli-a tumliḥt ay tesεa Djamila teddukkel d tmussni-ines ijehden deg teqbaylit. D ay-a ay d-yettafken isefra ẓiden i tγuri.
 
Nnig temsalt n tayri, Ğamila Taferka tessawal daγen γef tmedyazt s timmad-is, γef tegnit n tmeṭṭut, γef waḍḍan, γef tmetti (société), γef lḥif, γef tudert, γef talwit d waṭas n tlufa niḍen.
 
Deg way-n yerzan tamṣukt (structure), Ğamila tebna isefra-ines s yiberdan yemgerraden. Kra deg-sen d iskendriyen (alexandrins), maca tebna-d daγen ifyar (vers) s 8 n tunṭiqin (octosyllabe), akk d yisefra itteddun s ṛebεa yefyar neγ s ttesεa yefyar. Tameγrut (rime) n Ğamila d tin ay deg teṭṭuqqet temṣ̣ukt n AAB, u tesseqdec tameγrut tanmidegt (rime croisée).
 
Yessefk ad d-nger tamawt dakk-n Djamila tesseqdec aṭas tamitafuṛt deg yisefra-ines, u llan kra deg-nsen, deg wezwel-nsen (titre) yagi ad tt-naf am “Ajejjig n Lekdeb”, “Tabrat i zzheṛ”, “Snulfu-iyi-d”.
 
Ammud-a (recueil) tessuffeγ-it-id Djamila i ddemma-ines, d acu kan , tettekka deg-s BRTV. D tiẓrigin ”Le Savoir” [Tizi Wezzu] ay t-id-yessuffγen. Axxam-a n ussuffeγ  n yedlisen, melmi kan ay d-yebda leqdic u la yettnerni cwiṭ, cwiṭ.
 
Ğamila n Tferka, tesεa daγen zzheṛ imi argaz-ines, Salem Saεd, yebded s idis-is, yettεawan-itt. Tanaẓurt-a la tt-yettṛaju waṭas n lxir γer sdat. Ihi a Ğamila, γas faṛes !
 

 

== Tamselyut, Iseddagen & Izdayen Iberraniyen ==
* [http://imedyazen1.tripod.com/id105.html http://imedyazen1.tripod.com/id105.html]

[[Taggayt:Tameddurt]]
[[Taggayt:Tasekla]]
