'''ZEDDAK Lmulud''' (fr: mouloud Zedek)

Yevda tira n isefra-s d amẓyan,deg useggas wis ssin n uɣervaz amenzu (2ème AM), di leɛmer-is 12 neɣ 13 n iseggasen.
Ma d ayen yeɛnan lmuziga yeqqim ḥalami d aseggas deg iṛuḥ ad d-yesɛeddi lɛeskar i yevda yesnulfu-y-d tuɣac. Warǧin yelmid lmuziga deg uɣervaz, maca am akken it-id-yenna ulac aɣervaz yifen Ath Xelfun, labaɛda amekkan wumi qaren Tala n Berzal akked Tiɣilit n umadaɣ. Tamedyazt akked Lmuziga d ayen is-izedɣen ul. Tizlitt m'ara d-t-as tettas-d akken tekmel, iteddu-d deg-s usefru akked lmuziga, ma teqqim-as deg wallaɣ lmeɛna-s d tizlit yelhan, ma yettu-tt hatan ihi fiḥel-itt...  

Ccix Lḥesnawi, Sliman ƐAZEM, TALEV Ravaḥ akked Ḥnifa d wid swayes yenǧer avrid-is Lmulud. Ass mi yuɣal ula d netta s timmad-is d anaẓur, iḥemmel ad yessl i tezlatin n AT Megellat, Lwennas Maɛtub,Yidir akked waṭṭas nniḍen.

Yessekles takasiṭ-is tamenzut ass mi yesɛa 23 iseggasen, swaswa kan mi d-ifuk lɛeskaṛ. S tkaṣiṭ-agi dɣa is-d-ivan uvrid ara yawi, avrid n ccna akked umennuɣ aseklan. Asekles-agi amenzu d win is-d-yewwin lxir ar zdat, acku imdebbeṛ n uxxam n usekles iweɛdas 3 iseggasen n leqdic yid-s. 

Xas akken avrid n unaẓur yessawen maca laɛtav warǧin it-id-yudder, yezga yevɣa ad iɛaned imuqranen, yezga yettmuqul ɣer Lewnis At Mengellat yellan d anaẓur is-iceɛlen tafat. Llan daɣen wiyaḍ d wid is-yellan d tigeja wuɣur isenned seg wass-mi yevda, uɣalen maḍi d imdukal-is, am Maɛtub Lwennas akked Crif ḤAMANI is-yefkan aṭṭas n ufus n tallelt. Lmulud, yal tikelt yettara-y-asen tajmilt.

Lmulud d win wumi tezdeɣ teqvaylit deg ul, adrar n ǧerǧer d win swayes yezga yettzux,ulac lɛerc yeǧǧa, tameɣra tettak-it i tayeḍ, amundul ddaw teɣruḍt yekka-d meṛṛa tudrin n tmurt, ulac taddart ur yessefreḥ ara s tezlatin-is, si Tizi ar Lezzyer, si Tuvirett ar Vgayet. Yecna ula di Wehran anda yewhem dɣa ɣef tzeqqa yeccuṛen ḥalami d ulamek...Wamag tura ulayɣer d nevder tiseddawinyin, yal mi s-d-sawelent netta ad asent-yerr tiɣri...

Yiwet n tikelt dɣa di Tizi-uzzu, deg yiwet n tejmilt is-yuɣalen i ḤNIFA, Lmulud yezdi aṭṭas n tmusniwin akked inaẓuren it-yecvan. Yeḥka-d, s tujma akked ucmumeḥ, dakken tanaẓurt NEWWARA tenna-y-as belli tikelt tamezut ass-mi it-twala, tenwa meqqar di laɛmaṛ "Beaucoup plus vieux", acku cvaḥa n tezlatin-is akked telqey n tmedyazt-is amzun tekka-d seg iles n umɣar azemni. Deg useggas n 1990 daɣen yecfa-d Lmulud ɣef tmeɣra yexdem deg uxxam n tnelmadin di MDUḤA netta akked umdakkel-is M.FELLAG yesnecraḥen taswiɛt...

Yella daɣen Yusef ABEǦAWI i iwalan di Lmulud anaẓur izemren ad iruḥ ɣer levɛid ass-mi yevda.
Ass-agi Zeddak Lmulud d isem yessen umeqran d umeẓyan, isefra-s d wid lqayen. Lmulud d win ijerden avrid-is yerna warǧin is-yexḍa.

TIDAK"

A tidak id- yettasen/
Ur inuda ḥed fell-asent/
A tid alkw deg nkeččem/ 
Amek almi nger daxel nsent?/
Ma d nukni itent-id yettafen?/
Ma nutenti, amek iɣ-d-ttafent?/
A widak yesseḥsaben/
Yexḍa i leḥsab wid ḥesbent./

Madi fellaɣ tesseɣleb?/
Tamara ur s nezmir ara/
Ma yella fellaɣ tesseɣleb/
Wissen ma yella ur s nezmir ara?/
Sekra win ɣer  nqerreb/
Nufat yebɛed mi nuẓa/
Ixef-is wina ɣef i nqelleɣ/
Yessen anida it-iɣebba/
Ittvan-ed umergu n cḍeɣ/
Ma yeɣli lfers i tṣeḍwa/

Anwa mači d axṣim-iw/
Anwa wa’ur neǧǧi tama/
Anwa mači d axṣim-iw/
Ala win yeǧǧan tama!/
Wwiɣ avrid s yimi-w/
Ktaleɣ avrid s wayla/
Ma tɣileḍ ɛǧeb-ɣ iman-iw/
M’ur d ak-teɛǧib liḥala/
Tagust teṛsa deg ucḍaḍ-iw/
Iqqers iɣidi ay aggaw/
Ma tɣileḍ ɛǧeb-ɣ iman-iw/
M’ur d ak-teɛǧib liḥala/
Ma tezgiḍ deg ijufar-iw/
I briɣ  iybidi ay aggaw/

Mači d keč id iy-irḥan/
Ay awal mi d ak selleɣ/
Awal winn’akken it yennan/
Ma yeẓra s anda yeffeɣ ?/
Mači d netta id iy-icqan/
Ur yiɣaḍ ma yides ferqeɣ/
Ay Awal id iy-inɣan,/
Mi d-kiḍ seg win ḥemleɣ/

Ma ṭseɣ d urrif duɣilif/
Tanekra-innu di ndama/
Talemast tugi-k a rrif/
Rrif ur yezmir ara/
A win yettnadin nnif/
Kulci yella, ma d win yekfa/
A win ur nezmir i lḥif/
Kullec ulac, ma d win yella/

Ay imezgan wid ur neggan/
S wannuz itt-ɛeddin ɣurwen/
Ma Teẓram tidak yellan,/
Teẓram tin id aɣ-yuɣen/

Ma itbiren d iseflan/
Ad zzin igerfiwen/
Tegrad nnuba i yesɣan/
Teẓram lbaz amek akken/

Ma itbiren d iseflan/
Ad zzin igerfiwen/
Ma twala-m rebḥen yesɣan/
Walit lbaz it yuɣen!/

                M.ZEDEK

 

 

 


 

 

 

"TAKTUNYA"

Am tektunya di yersi-k/
Mači  d ayen id-yetteksen/
Ɣer deffir iḥevsitt yiles-ik/
Ɣer zdat tugi ad tqeddem/

Ma yessusfik-id wakal-ik/
Neqḍen seg-s amur-ik/
Ma ulac lehna di tmrut-ik/
Ur tt-ttnadi anda nniḍen!/
M’ur tukiḍ d yiman-ik/
Sers deg ubrid taɛkemt-ik/
Ḍeqer-as tamrart i yiri-k/
Neɣ tarṣast ɣer ger wallen/

Tḍul almi truḥ teɣrivt-ik/
Wid wumi truḥ ma d-uɣalen?/
Tufiḍ levɣi-k di lɣerḍ-ik/
Ur d-tezggiḍ seg wid iḥaren/

M’ur d ak temli tezmart-ik/
Ɣef ussan ik-d-iḥersen/
Ziɣ dagi la-d yegri yixef-ik/
Ma yegwra uqezzeb i lɛemr-ik/
La tessewḥac tudert-ik/
Id-yegwran anda nniḍen/


Keč ur yessakwi wass-ik/
Ur tesgan tmeddit-ik/
Rnu-y-as crab i lḥif-ik/
Teglilezḍ deg ikartunen!/

Tuɣal d amengar tikli-k/
Ɛyan alkw deg-k yeḥbiben/
Anda’kken zint wallen-ik/
Ugin ak-id-muqlen/
Hatan lḥiḍ d unyir-ik!/
Sigwt-as i tgwenza iɛeksen!/
Neɣ ttektili deg ubri-ik!/
Ttawi ttara, aqjun yif-ik!/
Ḥala keč d yiman-ik,/
D yiwen la yezmen yiwen./

Ttawi snitra ger ifassen-ik!/
W’ara teɛǧeb teqbaylit-ik?/
Leqbayel assa mači am zik/
Assa  Aqbayli  d idrimen/

Wissen amek is-yega wul-ik,/
I tmarhunt ittganayen?/
Ma mazal deg-s tayri-k/
Neɣ d neyya i yenquqlen?/
Tesḥeṣleḍ deg-s arraw-ik,/
Ma yettu iɣuṛ-ed win yurwen?/
Ur teṭif-eḍ degw’ awal-ik/
Ayen alkw yehdeṛ yimi-k/
D temẓi-s i tjeggeḥ tumen-ik/
Yeḍḥ-ad d aɣebwaṛ s allen./

Ma yuɣal d abrid wexxam-ik/
Tabburt yellin, d afus-ik!/
Ma ibedre-d ḥed di nnif-ik/
D kečini ig-xnunsen!/

Am tektunya di yersi-k/
Mači  d ayen id-yetteksen/
Ɣer deffir yugi yiles-ik/
Ɣer zdat tugi ad tqeddem/

Ma yessusfik-id wakal-ik/
Neqḍen seg-s amur-ik/
Ma ulac lehna di tmrut-ik/
Ur tt-ttnadi anda nniḍen!/
M’ur tukiḍ d yiman-ik/
Sers deg uvrid taɛkemt-ik/
Ḍeqer-as tamrart i yiri-k/
Neɣ tarṣast ɣer ger wallen/

                        M.ZEDEK

                                    

 

"LIHALA N TMURT"

  

Azɣal aḍu n seḥra/              
Lɣeṭ asigna/
Aɣebbar ɣaf tidi iɣurres/

Am akken innul-ed lqaɛa/
Seg wakken yerɣa/
Andat yiṭij a times/

Warẓigen iqaɛd-as i cna/
Aken its yebɣa/
Ugadeɣ ad cbuɣ ɣures/
A yemma-innu/

Ula yiwen ur di yirǧa/
Ulamek it neǧa/
Yeẓra webrid at nelḥu/
A yemma-innu/


Ay iculiḍen ittafgen/
Am igarfiwen/
Yal ma’r as-yehwu i waḍu/

A tursaḍ d wafrasen/
D-iččan ixxamen/
Tuɣal tmurt d agudu/

La ttfeggiḍen izuliɣen/
Sal  and’ar awḍen/
Sya w sya la d-ttfuḥu/
A yemma-innu/

Ma’kkagi id irvayliyen /
Yeqqaren nessen/
Inas i gma d aɣurru/
A yemma-innu/

Lqahwa igirru lǧarnan/
Lkas n waman/
JSK d acu ara texdem?/

Mači d keč i yirzan/
A kawkaw yezzan/
D uglan-iw id yi-k-yeksen/

Ɛyiɣ di tavla n duxxan/
D ubriki yeḥfan/
Akwed cemma deg iculliḍen/
A yemma-innu/

Ur cukkeɣ ak-geɣ ay axxam/
Segwran-k wussan/
Inas i Lǧuher ay-tettu/
A yemma-innu/

Degnɣ teggul tsumta/
Zher d cmata/
Nek yidem ixarbaɣ wusu/

Yeɣli lmetred iɣusa/
Dayen sḥa d lehna/
A tayri n daɛwesu/

Kem rran-am tilisa/
Nek ulac littaɛ/
Tugiḍ nek yidem att-nefru/
A yemma-innu

Isli, tislit, tissulya/
Ur zmireɣ ara/
Yifit ur tt-id-nettɣuru/
A yemma-innu/

Ṛmel deg assif yekfa/
Ur yeqim uga/
Wamag ay-aɣarbal-iw/

A lǧin yeḥfan si tarda/
Inɛel bbu lxedma/
Lḥif d lḥif a lḥif-iw/

Lemmer s zmireɣ i lbirra/
Yulin di ssuma/
Am d-smireɣ aɛebbuḍ-iw/
A yemma-innu/

Ad ɛeddiɣ ɣer vu ccira/
Ad-gezmeɣ ɛecra/
Meqqar ad yinig walleɣ-innu/
A yemma-innu/

Lemmer s zmireɣ i lbirra/
Yulin di ssuma/
Am d-smireɣ aɛebbuḍ-iw/
A yemma-innu/

Ad ɛeddiɣ ɣer bu ccira/
Ad-gezmeɣ ɛecra/
Meqqar ad yinig uqarru/
A yemma-innu/

Neɣ ad-gwriɣ di tinna/
M’ur degwri tmenna/
Syen am d-zuffeɣ abbu/
A yemma-innu/

Neɣ ad-gwriɣ di tinna/
M’ur degwri tmenna/
Asirem ad as-zuffeɣ abbu/
A yemma-innu/

Neɣ ad-gwriɣ di tinna/
M’ur degwri tmenna/
Tamaziɣt as-zuffeɣ abbu/
A yemma-innu/

                   Zedek Mouloud


Read more at http://merzoukouchene.e-monsite.com/s-ur-merzouk-ouchene/imedyazen/zedek-mouloud.html#Zwdl2WuD5Mlr38uK.9

izlatin : Zeddak Lmulud
