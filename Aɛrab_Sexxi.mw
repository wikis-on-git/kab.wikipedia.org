'''Aɛrab Sexxi''' d amedyaz, d argaz umezgun, d awaziw n tilizri azwaw yettidiren di Kanada, di marikan ugafa. D yiwen ger iɛegalen n [[Wp/kab/Tidukkla Tadelsant Tamaziɣt di Uṭṭawa-Ḥull|'''Tidukkla Tadelsant Tamaziɣt di Uṭṭawa-Ḥull''']], d anamzul uselway ines.

[[Image:TidakNnaFa.jpg|230px|thumb|right|'''Aɛrab Sexxi''' di tamtilt n Nna Fa di tcequct umezgun '''Tidak Nna Fa''']]

Ilul deg 1959 deg At Abdelmumen, di tama Iwadiyen. Ger waṭas n leqdicat ixedem, illa d ameskar n yiwet n tcequft umezgun ifazen, umi isema : '''Tidak Nna Fa'''.


== Tidak n Nna Fa ==
Sɣur M.A.U. (imyura.net) 



Walaɣ kra n waguren izrin, di Muntryal,  taceqquft unezgum Tidak n Nna Fa yura Waɛrab Sixi n tdukkla tadelsant n Ottawa-Hull. Tidett kan, fɣaɣ-d syin d amdan nniḍen, s wudem nniḍen. Fɣaɣ-d cerhaɣ, fessus wul-iw, isgunfa wallaɣ-iw. Walaɣ akw ɣef udmawen n wid illan din assen-nni acmumeḥ, tumert, tatut iɣweblan d umahil.

Mi tedduɣ ad tt-id waliɣ, nniɣ as ad tili kan d aserwet d usellek nni I nennum nettwali-t deg umahil adelsan aqbayli s teqbaylit. Acku si zik ur asent nekkir ara I tlufa timeqwranin s teqbaylit anagar kra, am Muḥya, id-yufraren gar anneɣ, mawel aṭas n menwala I nessarwat!

Tidak n Nna Fa, d taceqquft tamenzut di Marikan ugafa s teqbaylit, tettwasegged, tettwasker-d s tegzi. Ama d awal deg-s ama d talaba, ama d isegbaren, ama d amimeḍ nsen ɣef usayes, acemmek ur iqqim I waḍu.

S umata, Nna Fa d taceqquft d-ewwin awal ɣef tudert di tmurt. Nna Fa, neɣ Nna Faḍma d yiwet n temɣart tameɛkakuft I yussan ar umejjay n taddart ad t id-wali, neɣ ad tesɛeddi “ lafiziṭ’”. Mi terfed awal tcetka I umejjay, tenna yass akw ayen tuḍen. Seg uqerruy almi d tifednin ur teğği iɣes. Tafekka-s akw tqarḥ-itt, tafekka-s akw tuḍen imi “d lebḥur I tesblaɛ tmeṭṭut taqbaylit”.

 
'''Yiwen aḥlil iɣṛa, wayeḍ iɣṛa aḥlil'''

Amejjay, xas meẓẓi ɣef Nna Fa, xas akken ahat tesɛa t-id sin iberdan, ittmeslay yid-s am akken d llufan I tella Nna Fa. Yak akka I tella tmurt, argaz zdat tmeṭṭut yuɣal anect-ilat, win iɣṛan zdat  win ur neɣṛi kifkif. Win iɣṛan ɣur-es tamusni.  Amɣar uɣur llant acḥal n tmusniwin d-ilqweḍ si termilin n tudart, id-ittɣiman si tsuta ar tayeḍ acḥal ayagi, uɣalent deg-dis, ur tekkint ara. Nna Fa tamɣart, zdat umejjay tuɣal d llufan, neɣ iɣil-itt d llufan.

Macci kan d aya I ibḍan amejjay “iɣṛan, isnen”d tmɣart “ur neɣṛi, ur nessin”. Acku kra tuḍen Nna Fa yuɣal d akellex imi s teqbaylit is t-ttsemmi. Akka ihi, win teqraḥ timiṭ ma macci d “ulcère” I t-id isemma ittuɣal d aqesser. Neɣ win yuḍnen iẓi ma macci d "hernie" id-inna, aṭan-is ittuɣal gar wallen umejjay “iɣṛan, isnen” d taḍsa, macci d aṭan. D awal kan, d aḍu.

 
'''At zik, at tura'''

Ifeɣ-d seg wawal n Nafa d umejjay am akken at zik macci am at tura . Mgaraden. Nna Fa zdat umejjay: mqazamen wudmawen, mqazment tikta, iquzem wakud gma-s ameqwran. Timlilit n weqbur d umaynut ihi tesken-d tiɣeṛsi yellan  gar at zik d at tura. At zik iban asen, ddren akken zemren, ddan as I tudert akken is ufan abrid . Nutni  imiren meqqar llan yiwen nsen, zgan-d akw ɣef yiwen wudem . Wanag at tura bḍan ɣef sin: wid iɣṛan ɣilen kra yellan d aqbayli ilaq at nerr d agudu dɣa zgan d tafṛansist kan I d awal nsen. Llan wiyaḍ, ɣṛan diɣen, maca illa-d ɣur-sen wul ar kra yellan d aqabyli ama n zik ama n tura.

Ma d Nna Fa ur tegzi amenzu bu tefṛansist izgan idder deg signa ur tegzi wayeḍ wuɣur tella ``tmeslayt tamaynutt : tamaziɣt.``
Na Fa ur tezmir ad tinni la azul la tanemmirt , ansuf ɣur-es ``d asusef``.
Deg anect-a iban-ed d akken ula d at zik, ɣas nusem deg-sen imi ɣur-sen tameslayt taqburt talqayant maca deg waṭas n tlufa ɛebban, bubben ɣef izugar nsen ayen ɣilen d ayla nsen. Amedya: Na Fa tɣil awalen imaynuten neɣ iqburen id-nessekfel d asnulfu n ...tmeslayt nniḍen, maca awalen tennum tesseqdac xas ussan-d si tmeslayin nniḍen tɣil-iten d taqbaylit taqurant.
 

'''Taḍsa, defffir teḍsa'''

Si tazwara alami d taggara win I wumi rqiqet teḍsa ur iḥebbes ara. Ama d awal-is, ama d talaba-s neɣ d amimeḍ ines , Nna Fa teğğa yaɣ neqbeṛ. Dɣa mi ara teddem ijifeṛ n lfuḍa-s ad tesfeḍ imi-s, neɣ mi ara tettnazaɛ am win isselqafen akken ad tt-ɣiḍ amejjay :  d axbibeḍ di tmurt si teḍsa.

Maca deffir kra din n teḍsa, tella tigzi. Kra n wayen I wumi d-tebra  d awal Nna Fa ɣur-es anamek. Mi d tettmeslay ɣef tebɣest n tmeṭṭut d tsusmi-s mgal tibergest n wergaz d usuɣu-s s ugarjum, Nna Fa tekfa-d awal-is s yiwen wawal:
``tameṭṭut ɣas d uffal s ufella, d uzzal I tga, ma d argaz ɣas d uzzal si berra netta  d uffal s daxel``.
Ulamek ihi ara immeslay yiwen ɣef tmeṭṭut taqbaylit war ma ewwi-d awal ɣef tasa n tyemmatt, ɣef ucayaḍ I tcaḍ ɣef tarwa-s, diɣen netta Nna Fa teqqim kan tettru ɣef mmi-s yuɣalen d argaz, iṛuḥen, ifɣen seg uxxam ar as tuki.

Tezga tettargu limer yella wamek ara tuɣal ar temẓi, ar wassmi yella d aqṛuṛ yetteḥnunuf deg ijufaṛ-is, iqqar-as I yemma-s tikkwal ``ḥemlaɣ kem``.

Maca ma ass-a mmi-s meqqwer ixdem axxam, ilha d yiman-is, Nna Fa tɣil d tislit-is  is tt-igan. Aɣucu n teslit ar ass-a ur iffiɣ ulawen n temɣarin nneɣ: wisen  d tismin, wisen d ussan kan id-ifɣen seg sent. Maca kra d-illan ur asent nehwi at sefḍent ar teslatin. Akka Nna Fa I tekkat di teslit-is ``is iksen mmi-s``.

Nna Fa tekkes aɣumu ɣef wulawen n temɣarin n tmurt, neɣ n tlawin s umata, s teḍsa d unecreḥ. Maca kra ṛwant d lḥif tlawin nneɣ, kra izrin ɣef iqwerray nsent, kra  ttwakkelxent, ayen akw I wumi ssusment, ayen akw I ɣef qqiment d aɣilif tessekfel it-id Nna Fa.

 
Taceqquft-a ihi mennaɣ ad tt-walin akw medden. U samareɣ tabɣest d wafud I tdukkla tadelsant n Ottawa-Hull d umeskar n tceqquft-a Arab Sixi.


== Awal af Tidak n Nna Fa ==
Sɣur Murad Muḥand Saɛid ([[Wp/kab/Tidukkla Tadelsant Tamaziɣt di Uṭṭawa-Ḥull|'''Tidukkla Tadelsant Tamaziɣt di Uṭṭawa-Ḥull''']]) 


As n sebt-nni yezrin ( 24 di fuṛaṛ 2007) i tikelt nniḍen
tuɣal-d tcequft umezgun Tidak n Nna Fa, ar Munṛiyal. Nna Fa akken
i daɣ-tṛegem, teseḍs-aɣ, tesru-yaɣ
ciṭuḥ, tesmekta-yaɣ-d ayen akken nɣil nettu-t, netta
ziɣ izdeɣ-aɣ deg ul. Segw akken, Nna Fa tuska-d af wul n
yemnezhen, tuɣal d tajidatt akw n widak i tt-iwalan.
Af akken i d-qublen imnezhen tacequft Tidak n Nna Fa, ur d-yegwri ccek,
leqbayel ḥemlen amezgun. Sekra n win inezhen, yesteqsa-d : melmi ara d
yeffeɣ uḍebsi (DVD) n tcequft ? melmi ara das-d-aɛwdem? Ad
testthegim tacequft tamaynutt ?
Udem-nni swayes imnezhen qublen-d tacequft, yefka i widak i d-yuraren afud
ameqwṛan. Alami aṭas i yɣilen d ṭbib n tidett, d
tamɣaṛt n tidett i yellan zdat-sen!. Lfeṛḥ n
yemnezhen, yefka aɛwin usegwas i widak i d-ihegan tacequft n Tidak n
Nna Fa.
Mačči kan ala tacequft s timad-is i ysefṛaḥen, ula d
leqdic, d uhegi, dayen yesfeṛḥen widak i d-yusan: tacequft tebda
di lweqt, yal taɣawsa di lweqt-is. Nnan widak i nezhen: tasekurt
timelalin.


== Tamselyut ==


*[http://www.acaoh.ca http://www.acaoh.ca]
*[http://www.imyura.net http://www.imyura.net]


[[category:Tameddurt]]
[[category:Tasekla]]
